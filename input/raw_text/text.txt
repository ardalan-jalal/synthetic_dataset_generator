رووداو دیجیتاڵ 

بزووتنەوەی گۆڕان بەشداری هەڵبژاردن ناکات و بڕیاریشی نەداوە چۆن مامەڵە لەگەڵ هەڵبژاردندا بکات، هەردوو ئاراستەی بزووتنەوەکە چاوەڕوانی بڕیاری جڤاتی نیشتمانین کە لەناو هەردوو ئاراستەکەدا بەرزترین دەسەڵاتی بڕیاردانە. 
 
رۆڤان سەروەت، رێپێدراوی ئاراستەی کوردساتی بزووتنەوەی گۆڕان لە کۆمیسیۆنی هەڵبژاردنەکان بە تۆڕی میدیایی رووداوی راگەیاند،" تاوەکو ئێستا هیچ بڕیارێکیان بۆ مامەڵەکردن لەگەڵ هەڵبژاردنی پەرلەمانی عێراق نەداوە، چاوەڕوانی بڕیاری جڤاتی نیشتمانی دەکەن". 
چوار بژاردە لەبەردەم ئاراستەی کوردساتی بزووتنەوەی گۆڕان هەن کە بایکۆتی هەڵبژاردن، پشتیوانیکردنی لایەنێکی سیاسی یان بەربژێرێکی سەربەخۆ یاخود بڕیارنەدان لە هیچ کام لە سێ بژاردەکەی دیکە. رۆڤان سەروەت گوتی،" جڤاتی نیشتمانی هەر بڕیارێک بدات پێوەی پابەند دەبین". 
 
ئاراستەی کوردساتی بزووتنەوەی گۆڕان راپرسییەکی ناوخۆیی کردووە، یەکێک لە پرسیارەکانی راپرسییەکە تایبەتە بە مامەڵەی ئەو ئاراستەیەی بزووتنەوەکە لەگەڵ هەڵبژاردن. رێپێدراوی ئاراستەی کوردساتی بزووتنەوەی گۆڕان لە کۆمیسیۆنی هەڵبژاردنەکان گوتی،" چاوەڕوانی ئەنجامی راپرسییەکەین و ئێستا ئەنجامەکەی ئامادە نییە". 
 
ئاراستەی کوردساتی بزووتنەوەی گۆڕان دووجار داوای بەشداریکردنی لە هەڵبژاردنی پەرلەمانی عێراق پێشکێش کردووە، بەڵام بە گوتەی رێپێدراوەکەی لە کۆمیسیۆن بەهۆی ئەنجامنەدانی کۆنفرانسی دامەزراندنەوە رێگرییان لێکراوە. 
 
بەپێی ئەو زانیارییانەی دەست تۆڕی میدیایی رووداو کەوتوون، لەناو سەکردایەتیی ئاراستەی کوردساتی بزووتنەوەی گۆڕان، خواستی بایکۆت هەیە، بەڵام تائێستا نەبووەتە بڕیارێکی فەرمی. 
 
ئاراستەی گردی زەرگەتەی بزووتنەوەی گۆڕانیش هاوشێوەی ئاراستەکەی کوردسات، بێ بڕیارە و چاوەڕوانی جڤاتی نیشتمانییە کە لەناو هەر دوو ئاراستەکەدا بەرزترین ئۆرگانی بڕیاردانە. 
 
نزار مەحموود، ئەندامی جڤاتی نیشتمانیی بزووتنەوەی گۆڕانی (ئاراستەی گردی زەرگەتە) بە تۆڕی میدیایی رووداوی راگەیاند، چاوەڕوانی بڕیاری جڤاتی نیشتمانین، بەڵام جارێ دیار نییە کە بڕیار لەسەر ئەم پرسە دەدات یاخود نا. 
 
ئاراستەی گردی زەگەتەی بزووتنەوەی گۆڕان، پێشتر هیچ داواکارییەکی بۆ  بەشداریکردن لە هەڵبژاردنی پەرلەمانی عێراق پێشکێش نەکردووە، بەڵکو داوای کردبوو بۆ ماوەی شەش مانگ بزووتنەوەک سڕ بکرێت. نزار مەحموود گوتی،" دەمانزانی رێگەمان پێنادەن بەشداری بکەین، بۆیە داواکاریمان پێشکێش نەکردووە". 
 
19ـى ئەیلوولی 2024، عومەر سەید عەلی، رێکخەری گشتیی ئەوکاتی بزووتنەوەی گۆڕان، بریکارنامەی گشتیی بۆ دانا ئەحمەد مەجید کرد و سەرجەم دەسەڵاتەکانی خۆی بۆ بەڕێوەبردنی بزووتنەوەکە پێ سپارد، ئەو هەنگاوە بزووتنەوەى گۆڕانى کرد بە دووبەرەى دژ بەیەک و تاوەکو داخستنی دەرگای گردی زەرگەتە و کردنەوەی مەکۆیەکی دیکە لە گەڕەکی کوردسات بەناوی بارەگای سەرەکی گۆڕان سەری کێشا.
 
بڕیارە 11ـی تشرینی دووەمی ئەم ساڵ هەڵبژاردنی پەرلەمانی عێراق بەڕێوەبچێت، بەهۆی ئەنجامنەدانی کۆنگرە کە لەناو بزووتنەوەی گۆڕاندا بە کۆنفرانسی نیشتمانی ناسراوە، بزووتنەوەکە ناتوانێت بەشداری هەڵبژاردنەکە بکات. 
 
 وەزارەتی شارەوانی و گەشتوگوزاری حکوومەتی هەرێمی کوردستان بڵاویکردەوە، ڕۆژی یەكشەممە، 12ـی تشرینی 2025، گرێبەستی پرۆژەی ئاوی دووكان-سلێمانی3 لە وەزارەتی شارەوانی و گەشتوگوزار واژۆ دەكرێت.

ئەمڕۆ پێنجشەممە، 9ـی تشرینی یەکەمی 2025، وەزارەتی شارەوانی و گەشتوگوزاری لە ڕاگەیەندراوێکدا ئاشکرای کرد، بە بڕیاری سەرۆک وەزیران، مەسرور بارزانی، پرۆژەی ئاوی دووكان-سلێمانی3 بە گوژمەی 423 ملیۆن و 890 هەزار دۆلار جێبەجێ دەكرێت.

ئاماژەی بەوەشکردووە، ئەم پرۆژەیە بۆ ماوەی 30 ساڵی دیكە كێشەی كەمئاوی لە سلێمانی چارەسەر دەكات، هەروەها سەرۆک وەزیران، بڕیاری دا گوژمەی پڕۆژەكە لە 398 ملیۆن و 486 هەزار دۆلار زیاد بکات بۆ 423 ملیۆن و 890 هەزار دۆلار.

ڕۆژی یەكشەممەی داهاتوو، 12ـی تشرینی یەکەمی 2025، لە دیوانی وەزارەتی شارەوانی و گەشتوگوزار گرێبەستی پرۆژەی ئاوی دووكان-سلێمانی3، لە نێوان وەزارەتی شارەوانی و گەشتوگوزار و كۆمپانیای جێبەجێكار واژۆ دەكرێت.

دوای ئەوەی وەزارەتی شارەوانی و گەشتوگوزار لە 2-9-2024، گرنگی ئەم پڕۆژەیە بۆ سەرۆكایەتیی دیوان بەرز كردەوە، مەسرور بارزانی، سەرۆكی حكوومەتی هەرێمی كوردستان دەستبەجێ ڕەزامەندی دا بە جێبەجێكردنی پرۆژەکە. 

هەروەها بەمەبەستی باشتر جێبەجێكردنی پرۆژەكە و گەیاندنی زۆرترین خزمەت بە خەڵكی شاری سلێمانی، مەسرور بارزانی، سەرۆكی حكوومەتی هەرێمی كوردستان بڕیاری دا بە زیادكردنی گوژمەكە لە 398 ملیۆن و 486 هەزار دۆلار زیاد بکات بۆ 423 ملیۆن و 890 هەزار دۆلار.

مەسرور بارزانی
ساڵی ١٩٩١ له‌ دوای شه‌ڕی یه‌كه‌می كه‌نداو به‌شداری له‌راپه‌ڕینی گه‌لی كوردستان کردووە‌.

سه‌ره‌ڕای ئه‌وه‌ی به‌هۆی شۆڕش و به‌رخودانی گه‌لی كورد ژیانی منداڵی خۆی له‌ ئاواره‌یی به‌سه‌ربردووه‌، به‌ڵام قۆناغه‌كانی خوێندنی سەرەتایی و دواناوەندی و ئامادەیی له‌ ئێران به‌سه‌ركه‌وتوویی بڕیوه.

ساڵی ١٩٩٢ بۆ فێربوون و شاره‌زابوون له‌ زمانی ئینگلیزی رووی له‌ له‌نده‌نی پایته‌ختی شانشینی به‌ریتانیا كردووه‌ و بۆ ماوه‌ی ساڵێك له‌وێ خوێندوویه‌تی‌.

دواتر بۆ درێژه‌دان به‌ خوێندن ڕووی له‌ ویلایه‌ته‌ یه‌كگرتووه‌كانی ئه‌مریكا كردووه‌ و له‌ زانكۆی ئه‌مه‌ریكا له‌ واشنتۆن دی سی(١٩٩٣- ١٩٩٧)ده‌ستی به‌ خوێندن كردووه‌و به‌سه‌ركه‌وتوویی بڕوانامه‌ی بكالۆریۆسی له‌ زانستە سیاسیەکان به‌ده‌ستهێناوه‌.

پاشان له‌ هه‌مان زانكۆدا بۆ بەدەستهێنانی بڕوانامه‌ی ماجستێر، لە بواری ئاشتی و چارەسەری ناكۆكییه‌كان خوێندوویەتی.

ساڵی ١٩٩٨ گه‌ڕاوه‌ته‌وه‌ كوردستان و به‌شداریی له‌ كۆنگره‌ی ١٢ی پارتی دیموكراتی كوردستان كردووه‌ و به‌ ده‌نگی به‌شداربووانی كۆنگره‌ به‌‌ ئه‌ندامی كۆمیته‌ی ناوه‌ندی هه‌ڵبژێردراوه‌ و بووه‌ته‌ ئه‌ندامی سه‌ركردایه‌تی و ئه‌ركی به‌ڕێوه‌بردنی ئاژانسی پاراستن و هه‌واڵگری پێ سپێردراوه‌.

ساڵی ٢٠٠٥، ده‌زگای خێرخوازی بارزانی دامه‌زراند، وه‌ك‌ ده‌زگایه‌كی خێرخوازی قازانج نه‌ویست بۆ پێشكه‌شكردنی یارمه‌تی و هاوكاری به‌ ئاوارە‌ و په‌نابه‌ران و كه‌سانی خۆجێیی، كه‌ پێویستیان به‌ یارمه‌تییه‌.

له‌ كۆنگره‌ی ١٣ی پارتی دیموكراتی كوردستان، كه‌ له‌ ساڵی ٢٠١٠ به‌ڕێوه‌چوو، یه‌كه‌مین ده‌نگی به‌شداربووانی كۆنگره‌ی به‌ده‌ستهێناو به‌ ئه‌ندامی مه‌كته‌ب سیاسی هه‌ڵبژێردرا.

به‌ فه‌رمانی به‌ڕێز مسعود بارزانی سه‌رۆكی هه‌رێمی كوردستان به‌ بڕیاری ژماره‌(٦٨) له‌ ٣٠\٤\٢٠١٢ بۆ سه‌رپه‌رشتیكردنی ده‌زگاكانی ئاسایش، هه‌واڵگری سه‌ربازی و دامه‌زراوه‌ هه‌واڵگرییه‌كان به‌ راوێژكاری ئه‌نجوومه‌نی ئاسایشی هه‌رێمی كوردستان دامه‌زرا.

له‌ دوای ئابی ٢٠١٤، له‌ به‌رپه‌رچدانه‌وه‌ و روبه‌ڕووبونه‌وه‌ی هێرش و په‌لاماره‌كانی تیرۆریستانی داعش بۆ سه‌ر هه‌رێمی كوردستان، ژووری ئۆپەراسیۆنی هاوبەشی لەگەل هاوپەیمانان پێکهێنا، کە ئەم هەوڵە هاوبەشە رۆلێکی کاریگەری لە ئاڕاستەکردنی هێرشە ئاسمانییەکان و بەڕێوەبردنی ئۆپەراسیۆنە مەیدانییەکان لە دژی تیرۆریستان هەبوو. خودی مەسرور بارزانی لەگەڵ سەرۆک بارزانی بە شێوەیەکی مەیدانی لە بەرەکانی جەنگ ئامادە بوو و بەشداریی لە سەرپەرشتی کردنی زۆربەی ئۆپەراسیۆنەکانی دژی داعش کردووە.

دامەزرێنەر و سه‌رۆكی فه‌خریی بۆردی زانكۆی ئه‌مریكی كوردستانه‌ له‌ دهۆك، كه‌ له‌ دێسه‌مبه‌ری ٢٠١٣ دا به‌ردی بناغه‌ی پرۆژه‌كه‌ی دانا.

خێزانداره‌و خاوه‌نی سێ كوڕ و كچێكه‌ بەناوەکانی( یاسمین، ئارین، بەرزین، ئاران)
شاره‌زایی ته‌واوی له‌ نووسین و خوێندنه‌وه‌ و قسه‌كردن به‌ زمانه‌كانی (كوردی، فارسی و ئینگلیزی) هه‌یه‌ و له‌ زمانی عه‌ره‌بیش تێده‌گات.

لە بواری هونەری و وەرزشی شارەزایی لە شێوەکاری و ئەسپ سواری و مەلەوانی هەیە.

ئەمڕۆ چوارشەممە 10/8 ، مەسرور بارزانی سەرۆکی حکومەتی هەرێمی کوردستان، پێشوازی لە کلێمێنس زێمتنەر باڵیۆزی نوێی یەکێتیی ئەوروپا لە عێراق کرد .
لە دیدارەکەدا سەرۆکی حکومەت وێڕای پیرۆزبایی دەستبەکاربوون لە باڵیۆز ، جەختی لە گرنگیی برەودان بە پەیوەندییەکانی هەرێمی کوردستان و وڵاتانی یەکێتیی ئەوروپا کردەوە.

چارەسەرکردنی کێشەکانی نێوان هەرێمی کوردستان و حکومەتی فیدراڵ و دوایین ئامادەکارییەکانی هەڵبژاردنی ئەنجومەنی نوێنەران، بەشێکی دیکەی گفتوگۆکانی دیدارەکە بوو

کابینەى نۆیەمى حکومەتى هەرێمى کوردستان هەر لە سەرتاوە کارى لە سەر یاساى چاکسازى کرد و لەمەشدا چاکسازى لە پرسى مووچە و دەرماڵە و بەخشین و ئیمتیازاتەکان و خانەنشینی، گەورەترین هەنگاوى بۆ نرا و لەم ڕاپۆرتەى خوارەوە کە لە لایەن "لیژنەی باڵای جێبەجێکردنی یاسای چاکسازی"ـەوە نووسراوە، ئەو چاکسازاییانە دەخوێنینەوە:

 

یەكەم: ڕێكخستنەوەی ماف و ئیمتیازاتەكانی میراتگرانی كەسوكاری شەهیدان و ئەنفالكراوان و زیندانیكراو و گیراوانی سیاسی

 

وەزارەتی کاروباری شەهیدان و ئەنفالکراوان

یەکەم، ئەم رێنماییانەی خوارەوە بۆ یەکخستنى ماف و ئیمتیازاتى کەسوکارى شەهیدان و ئەنفالکراوان و زیندانیکراوان و گیراوانی سیاسى دەرچوێندراون:

1- پەیڕەوى دیاریکردنى ئیمتیازاتى زیندانیکراو و گیراوى سیاسى کوردستان ژمارە (٨)ى ساڵى ٢٠٢٠.

2- پەیڕەوى دیاریکردنى ماف و ئیمتیازاتى کەسوکارى شەهیدان و ئەنفالکراوان ژمارە (٩)ى ساڵى ٢٠٢٠.

3- ڕێنمایى ژمارە (١)ى ساڵى ٢٠٢١، تایبەتە بە ئاسانکارى جێبەجێکردنى یاساى ئیمتیازاتى زیندانیکراو و گیراوى سیاسى کوردستان ژمارە (١١)ى ساڵى ٢٠١١ هەموارکراو.

4- ڕێنمایى ژمارە (٢)ى ساڵى ٢٠٢١، تایبەتە بە ئاسانکارى جێبەجێکردنى یاساى ماف و ئیمتیازاتى کەسوکارى شەهیدان و ئەنفالکراوەکان لە هەرێمى کوردستان- عێراق ژمارە (٩)ى ساڵى ٢٠٠٧ى هەموار کراو.

5- ڕێنمایى دیاریکردنى مافى بەرکەوتووى چەکى کیمیاوى ژمارە (٣)ى ساڵى ٢٠٢١.

6- ڕێنمایى ژمارە (٤)ى ساڵى ٢٠٢١، تایبەتە بە جێبەجێکردنى یاساى ماف و ئیمتیازاتى تاقانەکانى جینۆساید لە هەرێمى کوردستان- عێراق ژمارە (٩)ى ساڵى ٢٠١٥.

7- ڕێنمایى ژمارە (٥)ى ساڵى ٢٠٢١، تایبەتە بە گواستنەوەى دۆسییەى شەهیدانى هێزەکانى (پێشمەرگە، هێزەکانى ئاسایشى ناوخۆ، ئاسایش، دژەتیرۆر) بۆ وەزارەتى کاروبارى شەهیدان و ئەنفالکراوان.

8- ئامادەکردنى ڕەشنووسى ڕێنمایى پلەبەندى مینحەى کەسوکارى شەهیدانى سەنگەر و ناردنى بۆ سەرۆکایەتى ئەنجومەنى وەزیران.

 

جێبەجێکردنی ئەم بابەتانەی خوارەوە لە یاسای چاکسازی لە مووچە و دەرماڵە و بەخشین و ئیمتیازاتەکان و خانەنشینی:

هەڵوەشاندنەوەى مینحەى (١٣,٢٨٢) بەخێوکەر، بەفەرمانى وەزارى ژمارە (٤٨) لە ٦/١/٢٠٢١، کە مانگانە بڕى (٩٩٦,١٥٠,٠٠٠) نۆسەد و نەوەد و شەش ملیۆن و سەد و پەنجا هەزار دینار گەڕاوەتەوە.
گواستنەوەی دۆسییەی (١٦٣) کەمئەندامى سەنگەر کە کۆچی دواییان کردووە، لە وەزارەتی کاروباری پێشمەرگە بۆ وەزارەتی کاروباری شەهیدان و ئەنفالکراوان بۆ دابینکردنی خزمەتگوزاری بۆ وارسەکانیان.
وەزارەتی کاروباری پێشمەرگە بە فەرمانەکانی ژمارە (١٥٠٤٣) لە ڕێکەوتی ٢٠/١٠/٢٠٢١ دۆسییەى (١٠١٨) شەهیدی شەڕی داعش لە وەزارەتی کاروباری پێشمەرگەوە گواستەوە بۆ وەزارەتی کاروباری شەهیدان و ئەنفالکراوان.
دابینکردنى خزمەتگوزارىی خوێندن بۆ کوڕ و کچى شەهیدانى (پێشمەرگە، ئاسایشى ناوخۆ، ئاسایش، دژە تیرۆر) کە دۆسییەکانیان بۆ سەر وەزارەتی کاروباری شەهیدان و ئەنفالکراوان گواستراوەتەوە.
 

دووەم: پاککردنەوە و هەڵوەشاندنەوەى ماف و ئیمتیازاتى میراتگرى ئەو کەسانەى کە بەدەر لە یاساى ماف و ئیمتیازاتى کەسوکارى شەهیدان و ئەنفالکراوان سوودمەند بوون:

١- پێکهێنانى لیژنەى وەزارەت بۆ جێبەجێکردنى یاساى چاکسازى بە سەرۆکایەتى وەزیر و ئەندامێتى ئەندامانى ئەنجومەنى وەزارەتی كاروباری شەهیدان و ئەنفالكراوان.

٢- پێکهێنانى سێ لیژنەى لاوەکى لەسەر ئاستى بەڕێوەبەرایەتییە گشتییەکانى (هەولێر، سلێمانى، دهۆک) بۆ ووردبینى و پێداچوونەوە بە دۆسییەى شەهیدان و ئەنفالکراوان.

٣- پێکهێنانى لیژنەى تاقانەکانى جینۆساید بۆ وردبینى و پێداچوونەوە بە دۆسییەکانیان.

٤- پێکهێنانى لیژنەى ناڕازیبوون (سکاڵا) بۆ بڕیاردان لە سکاڵاکان.

٥- پێکهێنانى لیژنەى بەرکەوتووانى چەکى کیمیاوى بۆ وردبینى و پێداچوونەوە بە دۆسییەکانیان و ناردنی بۆ لیژنەکانى تەندروستى.

٦- گەڕانەوەى دۆسییەکانى تۆمارى نوێى شەهیدان لە وەزارەتەوە بۆ بەڕێوەبەرایەتییە گشتییەکان بۆ دووبرە پێداچوونەوەیان.

٧- دروستکردنى فۆڕمى زانیارى بۆ وردبینى و پێداچوونەوە بۆ شەهیدانى سەنگەر و جینۆساید و هاووڵاتى و زیندانیکراو و گیراوى سیاسى و تاقانەکانى جینۆساید و چاپکردن و ناردنى بۆ لیژنەکان.

٨- ناردنی دەرخستەی خەرجی لیژنەکانی دووبارە پشکنینی بەرکەوتوانی چەکی کیمیاوی بۆ وەزارەتی دارایی و ئابووری بۆ وەرگرتنی ڕەزامەندیی خەرج کردنی.

٩- دۆسییەى (٧٠٣) بەرکەوتووى چەکى کیمیاوى بۆ وەزارەتی تەندروستی نێردراوە، بۆ ئەوەى لیژنە تایبەتمەندەکان پشکنینان بۆ بکەن و (١٥٢) دۆسییەی دیکەش ئامادەیە.


 فەرمانگەی تەکنەلۆجیای زانیاری سەرکەوتووانە کۆتایی بە پرۆگرامی هاوینەی فێرخوازان بۆ ساڵی ٢٠٢٥ هێنا. پرۆگرامەکە هەوڵێکە بۆ بەهێزکردنی توانای گەنجان لە ڕێگەی هاوکاریکردنیان لە ڕووی پیشەیی و ئاشناکردنیان بە بازاڕی کار.

یەکێک لە پایە گرنگەکانی ستراتیژی وەرچەرخانی دیجیتاڵی بریتییە لە برەودان بە سەرمایە مرۆییەکان و ئەم پرۆگرامەش بەشێکە لە هەوڵە بەردەوامەکانی فەرمانگەی تەکنەلۆجیای زانیاری بۆ پێگەیاندنی نەوەی داهاتوو بۆ ئەوەی ببن بە کەسانی پیشەیی لە بازاڕی کاری دیجیتاڵی لە کوردستان. هەروەها پرۆگرامەکە دەبێتە پردێکی پەیوەندی لەنێوان فەرمانگە و ناوەندە ئەکادیمییەکان لە کوردستان.

لە پرۆگرامی ئەمساڵدا، بۆ ماوەی هەشت هەفتە لە مانگی تەممووز و ئاب، ١٨ فێرخواز لە زانکۆ جیاوازەکانی سەرجەم شارەکانی کوردستانەوە بەشدارییان لە پرۆگرامەکەدا کرد، كه‌ بریتی بوو لە پێشکەشکردنی ڕاهێنان و مەشقپێدانی فێرخوازان لەسەر بوارە تیۆری و کردارییەکانی پەیوەست بە وەرچەرخانی دیجیتاڵی.

لە ماوەی پرۆگرامەکەدا، فێرخوازان لە نزیکەوە ئاشنای کاری ڕۆژانەی سەرجەم تیمەکانی ناو فەرمانگە بوون و لەو ڕاستییە تێگەیشتن کە دامەزراوەیەکی پێشکەوتووی هاوشێوەی فەرمانگە چۆن بەرپرسیارییەتيی بەدیجیتاڵیکردنی خزمەتگوزارییە حکومییەکان لەئەستۆ دەگرێت. هاوتا بە مەشقپێدان لەسەر بوارە تەکنیکییەکان، فێرخوازان ئاشنا کران بە توانستە نەرمەکانی وەک باوەڕبەخۆبوون و گفتوگۆی کاریگەر و کارکردنی بە تیم کە هۆکاری گرنگن لە ئامادەکردنی فێرخوازەکان بۆ بازاڕی کاری دیجیتاڵی.

دواى تەواوکردنی پرۆگرامەکە بە سەرکەوتوویی، بە ئامادەبوونی سەرۆکی فەرمانگە و بەڕێوەبەرانی بەشە جیاوازەکان و فێرکاران و سەرپەرشتیاری ئەکادیمی، ئاهەنگێك بۆ فێرخوازان ڕێک خرا و بڕوانامەیان پێ بەخشرا.

لە مەڕاسیمەکەدا، سەرۆکی فەرمانگە گوتەیەکی پێشکەش کرد کە تێیدا پیرۆزبایی لە فێرخوازەکان کرد و ئاماژەی بە هەوڵە بەردەوامەکانی فەرمانگە دا لە گەشەدان بە سەرمایە مرۆییە پێویستەکان بۆ داهاتووی وەرچەرخانی دیجیتاڵی لە کوردستان.

فەرمانگەی تەکنەلۆجیای زانیاری پرۆگرامی هاوینەی فێرخوازانی زانکۆ وەک سەرمایەگوزارییەک دەبینێت لە دروستکردنی دەستی کار و بنیادنانی بنەمای کاری پێکەوەیی لەنێوان فەرمانگە و دامەزراوە ئەکادیمییەکان لە کوردستان. هەر لەو سۆنگەیەوە، فەرمانگە پابەندە بە بەردەوامیدان و فراوانکردنی پرۆگرامەکە و بەردەستخستنی دەرفەتی زیاتر بۆ فێرخوازان لە ساڵانی داهاتوودا، وەک بەشێک لە برەودان بە بنەمایەکی گرنگی ستراتیژی وەرچەرخانی دیجیتاڵی، کە ئەویش سەرمایەی مرۆییە.

پابەندبوونمان بۆ حکومەتدارییەکی باش

حکومەتی نوێ، کوردستانێکی بەهێز و کراوە بە ڕووی جیهاندا پێکدەهێنێت. لە هەمووشی گرنگتر حکوومەت خۆی بۆ خزمەتکردنی هاووڵاتیانی هەرێمی کوردستان تەرخان دەکات.

روونی (شەفافیەت)ی زیاتر

لەبەر ئەم هۆکاره، ئێمە گۆڕانکاریی لە خزمەتگووزارییە گشتییەکان دەکەین، بەجۆرێک دڵنیا بین کە خزمەتگووزارییەکان بەردەستتر، پرۆفێشناڵتر، روونتر وسەردەمیانەتر دەبن. 

بە پەیڕەوکردنی کۆنتڕۆڵێکی زیاتر بەسەر ئابووری کوردستان و زیاترکردنی شەفافیەت، دڵنیا دەبینەوە لەوەی بودجەی تەرخانکراو لەو شوێنانە خەرج دەکرێن کە پێویستن، ئەوانەشی پارەکە خەرج دەکەن، بەرپرسیار دەبن لە خەرجکردنەکە.

بەرەنگاربوونەوەی گەندەڵی

بە گوێرەی ئەنجامی راپرسییەکان، بەرەنگاربوونەوەی گەندەڵی، بەلای هاووڵاتییانەوە پێویستە کاری لە پیشینەی حکومەت بێت ، لەسەر ئەو بنەمایەش، حکومەت هەموو هەوڵێک دەدات تا بەسەر ئەو گرفتەدا زاڵ بێت و لە ناوی ببات.

مەبەست و هەڵوێستمان روونه، فەرمانبەران پێویستە خزمەت بکەن، نەک پێگەی خۆیان بۆ مەبەستی دیکە بەکاربهێنن، بویە هەموو پۆستە حکوومییەکان لەسەر بنەمای شایستەیی و شارەزایی دابەش دەکرێن.

ئەو فەرمانبەرانەی حکومەت کە دەیسەلمێنن لە راپەڕاندنی کارامەن و، کاری زۆر دەکەن وپابەندن بە کارەکانیانەوە و هەوڵی گۆڕانکاریی باش دەدەن، خەڵات دەکرێن و پلەیان بەرز دەکرێتەوە.

کارکردن بۆ داهاتوو

تەنیا بەوەندە ناوەستین، چاکسازیی لە سێکتەرە گشتییەکان بە میکانیزمی نوێی وردەوە بکەین،بەڵکو خزمەتگوزاریی دیجیتاڵی و کەمکردنەوەی بیرۆکراسی ، کرۆکی کارنامەمان دەبێت.

ئەنجامدانی گۆڕانکاری کاتی زۆری دەوێت، بەیەکەوە کار بۆ دامەزراندنی کوردستانێکی ئارام، پارێزراو و خۆشگوزەران دەکەین ، داواش لەهەمووان دەکەین، گەشبین بن بەڵام لە هەمانکاتدا واقیعبینیش بن.

هێڵە گشتییەکانی بەرنامەی کاری کابینەی نۆیەمی حکومەتی هەرێمی کوردستان
 

ئەم بەرنامەیە لەسەر بنەمای رێککەوتنە سیاسییەکان و پوختەی بەرنامەی گشت لایەنە بەشداربووەکانی ناو کابینەی نۆیەم رێکخراوە و بۆچوون و پلانی تێکرای بەشداربووانی ئەم کابینەیە لە خۆ دەگرێت.

جێبەجێ کردنی ئەم بەرنامەیەش بەرپرسیاریەتیەکی هاوبەشی سەرجەم لایەنە بەشداربووەکانی ناو ئەم کابینەیە دەبێت.

هێلەگشتییەکان لە چەند سەرەبابەتێکدا پۆلێن کراون بەم شێوەی خوارەوە:

لە ئاستی چاکسازیدا:

یەکەم: کاردەکەین بۆ چاکسازی لە کەرتی وەزیفەی گشتی، لە موچەخۆر و خانەنشین و چارەسەرکردن و رێکخستنەوەی دەوام و گرتنەبەری رێکاری یاسایی لە بەرامبەر هەر سەرپێچیەک کە لەم کەرتە کرابێت، ئەمەش لە ڕێگەی چەسپاندنی یاسا و دروستکردنی ئەنجومەنی ڕاژە و ئامادەکردنەوەی پرۆژە یاسای چاکسازی و ناردنەوەی بۆ پەرلەمان بە فۆرمێکی تازە و گونجاو.
دووەم: کار دەکەین بۆ نەهیشتنی ڕووتین و هەروەها خێراکردنی ڕاپەراندنی ئیش و کاری هاوڵاتیان و ڕێزگرتن لێیان لە دامودەزگا فەرمییەکاندا. بە کردەوە هەوڵ دەدەین بۆ بەخزمەتگوزارکردنی دامەزراوە حکومییەکان لە ئاست هاوڵاتیاندا. لە پەیوەندیی بەم بابەتەوە هەرچی زووترە پەرە بە خزمەتگوزارییە ئەلەکترۆنیەکان دەدەین.
سێیەم: نابێ بەرپرسانی باڵای حکومەت پێگەی کارگێریی خۆیان بۆ بازرگانی و دەوڵەمەندبوون بەکاربهێنن. بە پشت بەستن بە یاسا بەرکارەکانی هەرێم، نابێ بەرپرسان کاری بازرگانی و بەڵێندەرایەتی و وەبەرهێنان بکەن و لێپرسینەوە لە هەر سەرپێچییەک لەم بوارەدا دەکەین.
چوارەم: ئەنجامدانی ئیفاد و سەفەر و بەستنی کۆنگرە و کۆنفراس، بە پێی پێویستی دەبێت و رێگە لە بە هەدەردانی سامان و خەراب بەکارهێنان و بەلاڕێدابردنێک لەم بوارانەدا دەگرین.
پێنجەم: بە هەموو توانامانەوە، ڕووبەڕووی هەموو جۆرە گەندڵیەکی دارایی و کارگێڕی دەبینەوە و رێگردەبین لە بەهەدەردانی سامانی گشتی و زێدەرۆیی بۆ سەر موڵک و مومتەلەکاتی هەرێم، ئەمەش لە رێگەی کاراکردن و پشتیوانی کردنی دامەزراوە فەرمی و یاساییەکانی هەرێمی کوردستان بە تایبەتی پەرلەمان و دیوانی چاودێری دارایی و دەستەی نەزاهە و داواکاری گشتی.
شەشەم: کاردەکەین بۆ چەسپاندنی شەفافیەت لە گشت بوارە داراییەکانی هەرێمدا، بە تایبەت لە بواری داهاتە نەوتییەکانی هەرێم و داهاتە ناوخۆییەکان. بۆ ئەم مەبەستەی سەرەوە کاردەکەین بۆ دامەزراندنی سندوقی داهاتە نەوتییەکان بە پێی یاسای پەیوەندیدار.
حەوتەم: بە پێی ستاندەرە جیهانییەکان، چاکسازی لە کەرتی تەندروستی و دەرمان و خۆڕاک دەکەین و رێکاری یاسایی بۆ هەر سەر پێچیەک کە لەم لایەنە ژیاریەدا بکرێت دەگرینە بەر. بۆ ئەم مەبەستانەش دامەزراوەی خۆراک و دەرمانی هەرێم سەر بە ئەنجومەنی وەزیران دادەمەزرێنین.
هەشتەم: چاکسازی لە سیستەمی باج دەکەین و دەبێ دادپەروەری لە وەرگرتنی باج جێگیر ببێت و هەموو رێکارێکی یاسایی و کارگێڕی دەگرینەبەر بۆ رێگەگرتن لە خۆدزینەوە لە باج و میکانیزم و پێوەری تازە دەگرینە بەر بۆ رێکخستنی باج.
نۆیەم: کار دەکەین بۆ رێگەگرتن لە قۆرخکاری (احتکار) بە پێی یاسای بەرکار و رەخساندنی دەرفەتی لەبار بۆ ململانێی بازرگانی ڕەوا و هاندانی کۆمپانیاکانی پشکداری.
دەیەم: پشتیوانی کاری چاودێریی پەرلەمانی دەکەین و بۆ ئەم مەبەستەش پابەند دەبین بە هەموو رێکارەکانی چاودێری لە پەرلەمانی کوردستان بە پێی یاساو پەیڕەوی ناوخۆ و بنەماکانی کاری پەرلەمانی. هەروەها بە پێی بنەماکانی کاری پەرلەمان، ڕێز لە ئۆپۆزسیۆنی پەرلەمانی دەگرین.
یازدەیەم: سندوقی خانەنشینی بە پێی یاسای پەیوەندیدار لە هەرێم کارا دەکەین، بۆ ئەوەی ئەم سندوقە گەرانتی مافەکانی خانەنشینانی هەرێمی کوردستان بکات.
دوازدەیەم: بە هەماهەنگی لەگەل سەرۆکایەتی هەرێم، لە پێناو بەهێزکردنی سیستەمی بەرگری و ڕووبەرووبوونەوەی مەترسییەکان و پاراستنی ئاشتی و ئاسایشی هەرێم، پێداچوونەوە بە میکانیزمی ڕێکخستن و یەکخستنی هێزی پێشمەرگەی کوردستان و هێزەکانی ئاسایشی ناوخۆ دەکەین و هەوڵ دەدەین بە هاوکاری بسپۆرانی ناوخۆ و دەرەکی ئەم هێزانە لە ستانداردە سەربازییەکان نزیک بکەینەوە.
سیانزەیەم: کار دەکەین بۆ سەروەرکردنی یاسا و رێز گرتن لە سەربەخۆیی دەسەڵاتی دادوەری و نابێ لە کوردستاندا کەس لە سەرووی یاسا بێت. هیچ کەسێک رێگەی پێنادرێت بە هۆی پێگەی سیاسی و کۆمەڵایەتی و حزبی لە دەست یاسا رابکات و خۆی لە دەرەوەی یاسا ببینێتەوە, هەروەها کاری جدی دەکەین بۆ کۆنترۆڵکردنی دیاردەی بڵاوبوونەوەی چەک لە ناو کۆمەڵگەکەماندا.
لە ئاستی خزمەتگوزارییەکاندا:

یەکەم: کاردەکەین بۆ باشترکردنی کەرتی تەندروستیی گشتی و گەیاندنی خزمەتێکی باشتری تەندروستی بە هاوڵاتیان و هەوڵی جێگیرکردنی سیستەمی بیمە یا خود دڵنییایی تەندروستی بە پێی پێوەری گونجاو بۆ دۆخی هەرێمی کوردستان دەدەین. هەروەها کار دەکەین بۆ پێشکەشکردنی ڕەشنووسی یاسای مافی نەخۆش و رێکخستنەوەی ماف و ئەرکی پزیشکان بۆ پاراستنیان لە هەر دەستدرێژییەک.
دووەم: کار دەکەین بۆ چارەسەرییەکی بنەڕەتی بۆ کێشەی کارەبا، لە زیادکردنی ئاستی بەرهەمهینان و کەمکردنی بەهەدەردان و دابەشکردنێکی پێشکەتوو و گونجاوی کارەبا. هەروەها کار دەکەین بۆ رێکخستنەوەیەکی گونجاوی نرخی کارەبا و دامەزراندنی میکانیزمێکی کاریگەر و سەردەمیانە بۆ کۆکردنەوەی پارەی کارەبا لە بەکاربەران.
سێیەم: کار دەکەین بۆ چاککردن و بەرزکردنی ئاستی خزمەتگووزارییەکانی پەروەردە و فێرکردن لە کەرتی گشتی و دانانی رێکاری ڕاکێشانی بەشداریی سەرمایەدارانی هەرێم و دەرەکی بۆ بەشداری لە ئاواکردنی قوتابخانەی نوێ لەو شوێنانەی پێویستە. هەروەها کار دەکەین بە پێداچوونەوە بە مەنهەجی پەروەردەیی و گونجاندنی ناوەرۆکیان بە پێی ستانداردە باوەکان.
چوارەم: کار دەکەین بۆ سوود وەرگرتن لە سەرچاوە ئاوییەکانی سەر زەویی هەرێم بۆ بواری خواردنەوەی هاوڵاتیان و بە جۆرێک ئاوی پاک بگەیەنرێتە هەموو هاوڵاتیان و تا بکرێت ئاوی ژێرزەوی بەهەدەر نەدرێت.
پێنجەم: کار دەکەین بۆ باشترکردنی ڕیگەوبانی هەرێمی کوردستان و سیستەمی هاتووچۆی هەرێم وهەوڵدەدەین وەبەرهێنانی بیانی و کەرتی تایبەت بۆ ئەم بوارە رابکێشین و رێگەوبانی هەرێم کە ساڵانە هۆکاری زیانی گیانی و مالیی هاوڵاتیانمانە لە ستانداردە باوەکان نزیک بکەینەوە.
شەشەم: کار دەکەین بۆ رەخساندنی بواری کار بۆ کەرتی تایبەت و فراوانکردنی وەبەرهێنان لە بوارە جیاجیاکانی وەک پیشەسازی و کشتوکاڵ و گەشتوگوزار، تاکو بەم هۆیەوە دەرفەتی کار زیاد بکرێن و یاساکانی کار بە جۆرێک رێک بخرێن کە دەرفەتی کار بۆ گەنجانی هەرێم زیاتر بکرێت.
حەوتەم: کاردەکەین بۆ زامنکردن و رێکخستنەوەی سەرجەم مافە یاساییەکانی کارمەند و کرێکارانی کەرتی تایبەت، بە جۆرێک مافی خانەنشینی و کاتژمێرەکانی کار و بیمە یا خود دڵنیایی تەندروستی و داهاتوویان پارێزراو بێت.
هەشتەم: خزمەتی خانەوادەی شەهیدان و ئەنفالکراوان و کەمئەندامانی سەنگەر و بریندارەکان و قوربانیانی هەڵمەتەکانی جینۆساید و زیندانییە سیاسیەکان، لە کارە بەراهییەکانی حکومەت دەبێت. هەروەها کار دەکەین بۆ پێداجوونەوە بە لیستەکانیان و پاکردنەوەیان لەو ناوانەی بە شێوازی نایاسایی زیادکراون.
نۆیەم: بە مەبەستی دەستەبەرکردنی ژیانێکی شایستە، گرنگیی تایبەت بە کاروباری خاوەن پێداوسیتیە تایبەتیەکان دەدەین.
دەیەم: ژینگەی کوردستان گەورەترین سەرمایەی هەرێمە و کار دەکەین بۆ پاراستنی ژینگە و پەرەپێدان بە کلتوری ژینگە پارێزی. کار دەکەین بۆ بەکارخستنی سیستەمێکی پیشکەوتووی ریسایکل و چارەسەریی زبڵ و خاشاک وکەمکردنەوەی مەترسییە ژینگەییەکان.
یانزدەیەم: لە سەر شێوازێکی دادپەروانە و هاوسەنگ کار دەکەین بۆ ئاوەدانکردنەوەی شار و قەزا و ناحیەکان و گرنگی تایبەت دەدەین بە هاندانی خەڵکی لادێکان بۆ مانەوەیان لە گوند و دێهاتەکانیان و گەیاندنی خزمەتگوزاری شایستە بۆیان.
دوازدەیەم: گرنگی تایبەت دەدەین بە فەراهەمکردنی پانتایی کاری رێکخراوەکانی کۆمەڵگەی مەدەنی لە چوارچێوەی یاسادا و پاڵپشتی بوارە وەرزشی و هونەری و فەرهەنگی و کلتورییەکان دەکەین لە هەرێمی کوردستان.
سێزدەیەم: کاردەکەین لە پێناو گرنگیدان بە خوێندنی باڵا و توێژینەوەی زانستی، ئەمەش لە رێگەی پێشخستن و بەرزکرنەوەی ئاستی زانکۆ و پەیمانگاکانی هەرێم لە ڕووی جۆری، هەروەها فەراهەمکردنی دەرفەتی لەبار بۆ خوێندن و توێژینەوەی زانستی. هەروەها کار دەکەین بۆ رێکخستنەوەی کاری زانکۆ و پەیمانگا ئەهلییەکان و پێداچوونەوە بە کوالێتی زانستی و نرخەکانیان.
چواردەیەم: بە ئەلەکترۆنی کردنی کاروباری حکومەت(حکومەتی ئەلکترۆنی)، چ لە ئاست کاروباری ناوخۆی حکومەت و چ لە ئاست پێشکەشکردنی خزمەتگوزارییە ئەلەکترۆنییەکان بۆ هاوڵاتیان، لە ئەرکە لە پێشینەییەکانمان دەبێت و بەم هۆیەوە ڕێگە لە ڕووتین و بەهەدەردانی سامانی گشتی و کاتی هاوڵاتیان و دامەزراوەکان دەگیرێت و کوالێتیی خزمەتگوزارییەکان بەرز دەکرێتەوە.
پانزدەیەم: گەنجانمان سەرمایەیەکی نیشتیمانیی گەورە و کاریگەری مرۆیین و ئایندەسازی وڵاتەکەمانن. بۆیە لە میانەی کار و بەرنامەی گشت وەزارەتەکان، کار دەکەین بۆ بەکارخستن و ئاراستەکردنی تواناکانیان بەرەو بنیاتنانی کۆمەڵگەیەکی تەندروست و پێشکەتوو، کە ئایندەیەکی گەشتر بۆ وڵات فەراهەم بکات.
شانزدەیەم: شوێنەوارە مێژووییەکانمان بەشێکن لە سەرمایەی مێژوویی و کلتوری وڵاتەکەمان و پاراستنیان ئەرکێکی لە پێشینەمان دەبێت و کاردەکەین بۆ بەهێزترکردنی ئالییەتی دۆزینەوە و سەرپەرشتی و پاراستنیان و هەروەها هەوڵی بەکارخستنی کاراتری ئەم شوێنەوارانە دەدەین بۆ بواری گەشتیاری ، بە پێی ستانداردە باوەکان.
لە سەر ئاستی پەیوەندیی نێوان حکومەتی هەرێمی کوردستان و حکومەتی عێراقی فیدراڵ:

یەکەم: حکومەتی هەرێمی کوردستان لایەنی فەرمیی دانوستان دەبێت لە گەل حکومەتی فیدراڵی بۆ چارەسەرکردنی کێشەکان، بۆ ئەم مەبەستە حکومەتی هەرێم وپەرلەمانی کوردستان، دەستەی دانوستان دروست دەکەن، بۆ دانوستان لەگەل بەغدا و بەدەستهێنانی مافە دەستورییەکانی گەلەکەمان.
دووەم: دەستور بنچینەی هەر دانوستانێکی هەولێر لە گەل بەغدا دەبێت و دۆسیەکانی پەیوەست بە مادەی ١٤٠ و پێشمەرگە و بودجە و سامانە سروشتیەکان و قەرەبۆی ئەنفال و شەهیدان و زیندانیانی سیاسی و زیانلێکەوتوانی دەستی رژێمی بەعس و هەموو مافە دەستورییەکانی هاوڵاتیانی هەرێم لە نزیکترین کاتدا، بابەتی گفتوگۆمان لەگەل حکومەتی عێراقی فیدراڵ دەبێت.
سێیەم: هەوڵەکانمان بۆ ئاسایی کردنەوەی ڕەوشی ناوچە کوردستانییەکانی دەرەوەی ئیدارەی هەرێم بە گشتی و کەرکوک بە تایبەتی، دەست پێ کردووە و جەخت لە پێویستیی خێراکردنی ئەم پرۆسەیە دەکەینەوە. بۆ ئەم مەبەستەش دەبێ هەرچی زووترە دۆخی سەربازیی سەپێندراو لەم ناوچانە کۆتایی پێ بهێندرێت و بگەڕێینەوە بۆ دۆخی پێش ١٠/٦/٢٠١٤ و ئەو ناوچانە لە لایەن پێکهاتە ڕەسەنەکانی ئەو دەڤەرانە بەڕێوەببردرێت و بە کردەوە دەست بە جێبەجێ کردنی قۆناغەکانی ماددەی ١٤٠ی دەستوور بکرێت.
چوارەم: هەڕەشەی تیرۆر، هێشتا هەڕەشەیەکی گەورەی سەر هەموو عێراقە. حکومەتی هەرێمی کوردستان پابەندە بە بەردەوامیی ڕووبەڕوو بوونەوەی تیرۆریستان و ئامادەیی هاوکاریی تەواوی لە گەل حکومەتی فیدراڵ و هاوپەیمانیی نێودەوڵەتی دژ بە تیرۆر هەیە. بۆ ئەوەی ئەو هەڕەشەیە بنبڕ بکرێت، حکومەتی هەرێم ئامادەیی هێزی پێشمەرگە بۆ هاوکاریی سوپای عێڕاق لە دوورخستنەوەی هەڕەشەی تیرۆریستان لە ناوچە کوردستانییەکانی دەرەوەی ئیدارەی هەرێم دووپات دەکاتەوە.
پێنجەم: کاردەکەین لە پێناو دەستەبەرکردنی مافە دەستووریەکانی هێزی پێشمەرگەی کورستان وەک بەشێک لە سیستەمی بەرگریی عێراقی فیدراڵ، بە تایبەت لە بابەتەکانی موچە و دابینکردنی پێداویستیی سەربازییان.
شەشەم: هەوڵ دەدەین هەرچی زووترە، دۆسیەی نەوت و گاز لەسەر بنەمای مادەی ١١١ و ١١٢ ی دەستوری عێڕاقی فیدراڵ چارەسەر بکەین و یاسای نەوت و گاز لە لایەن ئەنجوومەنی نوێنەرانی عێراق دەربچێت. هەر وەها هەوڵ دەدەین دەستەی گشتیی چاودێریی داهاتەکانی فیدراڵی وەک لە مادەی ١٠٦ی دەستوردا هاتووە دابمەزرێت.
حەوتەم: جەخت لە ڕەچاوکردنی پشکی هەرێـمی کوردستان لە دامەزراوە فیدراڵییەکانی عێراق بە گشتی و لە وەزارەتەکانی دەرەوە و بەرگری و نەوت بە تایبەتی دەکەینەوە.
هەشتەم: کاردەکەین بۆ چەسپاندنی هەرچی زیاتری بنەماکانی سیستەمی فیدرالی، بە ڕێگەی دروستکردنی ئەنجوومەنی (ئیتیحاد)ی و هەروەها جەخت لە سەر پرینسیپەکانی (تەوازون و تەوافوق و شەراکەت) لەگەل حکومەتی ئیتیحادی دەکەینەوە.
نۆیەم: جەخت لەسەر دەرکردنی یاسای دادگای فیدرالی عێراق دەکەینەوە، بە جۆرێک یاساکە گەرەنتیی سەربەخۆیی دادگای فیدرالی بکات.
ئازادی و دیموکراسی و پێکەوە ژیان:

یەکەم: پێداگری لەو پێکەوە ژیانە ئاشتیانەی نێوان پێکهاتە نەتەوەیی و ئایینیەکانی ناو هەرێمی کوردستان لە کورد و تورکمان و کلدان و ئاشوری و سریانی و ئەرمەنی و عەرەب و موسولمان و ئێزدی و مەسیحی وکاکە یی و مەندایی و زەردەشتی دەکەینەوە و ئەو تایبەتەمندییەی هەرێم دەپارێزین و بەهێزتری دەکەین.
دووەم: پێداگری لە سەر چەسپاندن و بەهێزکردنی بنەما دیموکراسییەکان و ئازادیی و یەکسانی و دەستخستنی زانیاری بە پێی یاسا بۆ هاوڵاتیانی هەرێم دەکەینەوە و بەرگریکاری مافەکانیان دەبین و دژی هەر دەمارگیری و توندڕۆییەکی تایفی و ئایینی و ڕەگەزی و حیزبی دەوەستینەوە.
سێیەم: دژی هەر جیاکارییەکی ڕەگەزی و بە پەراوێزخستنی ڕۆڵی ئافرەت دەوەستینەوە. پێویستە ئافرەتان بە توانا و لێهاتووی خۆیانەوە ڕۆڵ و پێگەی شایستەی خۆیان لە کۆمەڵگادا وەرگرن و بەشدارییەکی کارای ناو کایەی سیاسی و ئابووری و کۆمەڵایەتیی هەرێمدا بکەن.
چوارەم: هاوڵاتیانی کوردستان ئازادن هەر بیروباوەرێکی سیاسی لە چوارچێوەی ژیانی سیاسیی هەرێمدا هەڵبژێرن و نابێ لە کوردستاندا هیچ کەس لەسەر بیر و باوەری سیاسی و سەرپێبوونی حیزبی سزا بدرێت و پێویستە بەشێوەیەکی دادپەروەرانە مافە زەوتکراوەکانی ئەوکەسانە بگەڕێندرێتەوە کە لەمڕووەوە زیانمەندبوونە.
پەیوەندییەکانی هەرێم لە سەر ئاستی هەرێمی و نێودەوڵەتی:

یەکەم: دامودەزگا فەرمییە پەیوەندیدارەکانی هەرێم، پەیوەندییە هەرێمی و نێودەوڵەتییەکان بەڕێوەدەبەن، بۆ ئەم مەبەستە فەرمانگەی پەیوەندییەکانی دەرەوە لە سەر بنەمایەکی یاسایی نوێ رێکدەخرێتەوە.
دووەم: جەخت لەسەر پەیوەندییەکی باش لەگەل وڵاتانی دراوسێ دەکەینەوە، بە جۆرێک بە ڕەچاوکردنی بەرژەوەندیی هاوبەش و ڕێزی دوولایەنە، پەرە بە ئاستی پەیوەندییەکان لە گشت بوارەکاندا بدرێت.
سێیەم: پشتگیریی چارەسەریی ئاشتیانەی گشت کێشەکانی ناوچەکە دەکەین و پێگەی هەرێمی کوردستان بە ئاراستەیەک بەکار دەهێنین، کە بەشێک بین لە ڕەوتی چارەسەری.
چوارەم: حکومەتی هەرێمی کوردستان هەوڵ دەدات نوێنەرایەتیە هەنوکەییەکانی لە دەرەوەی هەرێم بەهێز بکات و نوێنەرایەتی نوێ بە پێی پێویست لە وڵاتان بکاتەوە و زەمینەیەکی لەباریش دەرەخسێنین بۆ ئەوەی وڵاتانی زیاتر کۆنسولگەرییەکانیان لە هەرێم بکەنەوە.
لە ئاستی ئابووری و داراییدا:

یەکەم: کاردەکەین بۆ ئەوەی ئابووریی هەرێم فرە چەشن و فرەرەهەند بێت و تەنیا پشت بە نەوت و غاز نەبەسترێت، بۆ ئەم مەبەستە پەرە بە کەرتەکانی کشتوکاڵ و پیشەسازی و گەشتیاری دەدەین و هەوڵ بۆ ڕاکێشانی وەبەرهێنانی دەرەکی لەم کەرتانەدا دەدەین.
دووەم: کشتوکاڵ بوارێکی سەرەکیی گرنگیدانمان دەبێت و کار دەکەین بۆ پێشخستنی ئەم کەرتە بە ئامراز و مەکائنی پێشکەوتوو و فراوانکردنی جۆریی و چەندیی بەرهەم بە پێی بنەما زانستییەکان. کار دەکەین بۆ بەکارهێنانی سەرچاوە ئاوییەکان و دروستکردنی بەنداوە وەرزی و هەمیشەییەکان گلدانەوەی ئاوی پێویست بۆ بواری کشتوکاڵ و زیادکردنی ڕووبەری سەوزایی لە هەریم. جەخت لەسەر پاراستنی بەرهەمی خۆماڵی و پشتیوانیی جوتیارانی هەرێم دەکەینەوە و کار دەکەین بۆ رەخساندنی بازاری گونجاوی ناوەوە و دەرەوە بۆ بەرهەمەکانیان.
سێیەم: کار دەکەین بۆ رێکخستنەوەی سیستەمی بانکی لە هەرێم و بەکارخستنی ئەو سیستەمە بۆ خزمەتگوزارییە کەسی و گشتیەکان و بەکارهێنانی ژمارە بانکیەکان و کارتە ئەلەکترۆنیەکان بۆ ئالوگۆڕی دراوی و خەرجییەکان و رێژەی مامەڵە بە پارەی کاش کەم بکرێتەوە.
چوارەم: هانی وەبەرهێنان دەدەین لە هەموو بوارەکاندا ، بۆ ئەم مەبەستەش لە سەر ئاستی ناوخۆ و دەرەوەدا دەرفەتی یەکسان و دادپەروەرانە بۆ هەموو لایەک دەرەخسێنین. لە سەر ئەو بنەمایانەش کاردەکەین بۆ داڕشتنەوە و هەموارکردنەوەی یاسای وەبەرهێنان لە هەرێمی کوردستاندا.
لە ئاستی کارگێری:

یەکەم : کار دەکەین بۆ چەسپاندنی لامەرکەزیەتی ئیداریی پارێزگاکان کە گونجاو بێت لە گەل سیستەمی یاسایی و کارگێڕی هەرێمی کوردستان و شۆرکردنەوەی دەسەڵاتەکان و دابەشکردنی ئەرک و بەرپرسیاریەتی بە پێی یاسا، لە ژێر چاودێری سەرۆکایەتی حکومەت.
دووەم: کاری جدی دەکەین بۆ تەرشیقی هەیکەلیەتی دام و دەزگاکانی حکومەت لە خوارەوە بۆ سەرەوە، بە شێوەیەک کە بۆ هەرێمی کوردستان گونجاو بێت، ئەمەش بە پێی پلانێکی تۆکمە و ئامادەکردنی نەخشەرێگایەکی زەمەنی لە ماوەی چوار ساڵی داهاتوودا.


٠٧٥٠ ٧٧٠ ٣٢٣٢
١،٤٥٠،٧٠٠ دینار

لە ڕۆژی جیهانی دەروون دروستی، دەزگای خێرخوازی هەڵمەتێکی هۆشیاری لەنێو سەنتەری شاری هەولێر ڕاگەیاند و لە ڕێگەی بڕۆشەری تایبەتەوە پەیامەکانیان دەگەیەنن.

ئەمڕۆ هەینی، 10ی تشرینی یەکەمی 2025، شەیما بایز، پەیامنێری کوردستان24، لە هەولێر ڕایگەیاند: دەزگای خێرخوازی بارزانی هەڵمەتێکی هۆشیاری ماددەی هۆشبەری ڕاگەیاندووە، بۆ زیاتر هۆشیارکردنەوەی هاووڵاتییان و بەتایبەتی توێژی لاوان.

محەممەد عەبدولخالق، ئەندامی تیمی دەزگای خێرخوازی بارزانی، بە کوردستان24ی ڕاگەیاند: بە پێویستمان زانی لە ڕۆژی جیهانی دەروون دروستی، هەڵمەتێکی لەم شێوەیە ڕابگەینین، پێنج مانگ پێش ئێستا بەهەمان شێوە دەستمان بە هەڵمەتێکی نیشتیمانی لەمشیوەیە کرد.

هەروەها باسی لەوە کرد، دەمانەوێت لەڕێگەی بڵاوکردنەوە ئاگانامە و بڕۆشەری تایبەت بە مەترسی ماددەی هۆشبەر زیاتر بڵاوبکەینەوە، چونکە بووەنەتە مەترسی لەسەر ژیانی هەموو تاکێک بەتایبەتی گەنج و لاوان.

10ی تشرینی یەکەمی هەموو ساڵێک وەک ڕۆژی جیهانی دەروون دروستی دیاریکراوە و ساڵانە ڕێکخراوە تەندروستییەکان لەو ڕۆژە دا پەیامی هۆشیاری بڵاودەکەنەوە.


هەڤاڵ ئەبوبەکر، پارێزگاری سلێمانی سوپاسی نێچیرڤان بارزانی، سەرۆکی هەرێمی کوردستان دەکات لە مکوڕبوونی بۆ هەڵگرتنی گەمارۆی سەر فڕۆکەخانەی سلێمانی.

پێنجشەممە 9ـی تشرینی یەکەمی 2025، هەڤاڵ ئەبوبەکر، پارێزگاری سلێمانی لەبارەی هەوڵی نێچیرڤان بارزانی سەرۆکی هەرێمی کوردستان بۆ هەڵگرتنی گەمارۆی سەر فڕۆکەخانەی سلێمانی دەڵێت: لەگەڵ ئەو هەوڵ و لێکتێگەیشتنە بەردەوامانەی ماوەکانی ڕابردودا پەیوەست بە کردنەوەی ئاسمانی تورکیا بە ڕووی گەشتە ئاسمانییەکانی فڕۆکەخانەی نێودەوڵەتیی سلێمانی و دەستپێکردنەوەی گەشتەکانی هێڵی ئاسمانیی تورکش ئێرلاین، لە ئارادابوون و بڕیاربوو ڕۆژی 3ـی ئەم مانگە ئابڵوقەی سەر فڕۆکەخانەی نێودەوڵەتی سلێمانی هەڵبگیرێت، کۆمپانیاو دامەزراوە گەشتیاریی و فڕۆکەوانییەکان ڕاسپێردرابوون خۆیان بۆ دەستپێکردنەوەی گەشتەکان ئامادەبکەن، بەڵام لەو ڕۆژەدا چاوڕواننەکراوانە ماوەی ئابڵوقەکە درێژکرایەوە.

هەڤاڵ ئەبوبەکر دەڵێت: ئەمڕۆ لە دیداری سەرۆکی هەرێمی کوردستان و سەرۆککۆماری تورکیادا، ئەم بابەتە بە پشتیوانیکردنی گشت هەوڵەکانی پێشووی هەموو دڵسۆزان و بەداکۆکیکردن و داواکاریی مکوڕانەی نێچیرڤان بارزانی سەرۆکی هەرێمی کوردستان خرایەوە بەر باس و بەسوپاسەوە ڕەجەب تەیب ئەردۆغان سەرۆککۆماری تورکیا بڕیاری لابردنی گەمارۆی سەر فڕۆکەخانەی نێودەوڵەتیی سلێمانی دا، لە ئێستادا چاوەڕوانی گەیشتنی نامەی ئەلیکترۆنیی دەسەڵاتیی فڕۆکەوانیی تورکیا (نۆ تام)ـین بۆ دەسەڵاتی فڕکەوانیی عێراقی فیدراڵ و بگاتە فڕۆکەخانەی نێودەوڵەتیی سلێمانی.

دەڵێت:  بە ناوی پارێزگای سلێمانییەوە سوپاسی هەموو هەوڵەکانی بسەرۆکی هەرێمی کوردستان و سەرۆکی دەوڵەتی تورکیا و تەواوی ئەو دڵسۆزانە دەکەین کە لە ئێستاو ڕابردوودا لە هەوڵی بەردەوامدابوون بۆ کۆتایهێنان بە ئابڵوقەی سەر فڕۆکەخانەی نێودەوڵەتیی سلێمانی

كۆمپانیای نه‌وتی ناوه‌ڕاست له‌ كاتێكدا بووه‌ته‌ هێمای ترۆپكی گه‌نده‌ڵی له‌ بواری نه‌وت له‌ عێراق و جگه‌ له‌ زیان، قازانجی بۆ عێراق و عێراقییه‌كان نه‌بووه‌ و چه‌ندین دۆسیه‌ی ئابڕووچوونی له‌سه‌ر ئاشكرا بووه‌، به‌ڵام سه‌رۆك وه‌زیرانی عێراق به‌ نزیكبوونه‌وه‌ له‌ واده‌ی هه‌ڵبژاردنه‌كان، سه‌ردانی كۆمپانیاكه‌ ده‌كات و ده‌یه‌وێت ڕووی ناشیرینی ئه‌و كۆمپانیایه‌ سپی بكاته‌وه‌ و په‌رده‌ی له‌ ڕووهه‌ڵماراوی دابداته‌وه‌ و ئه‌وه‌ی بن به‌ڕه‌ی كه‌ هێنراوه‌ته‌ سه‌ر به‌ڕه‌، جارێكی دیكه‌ بیشارێته‌وه‌ و په‌رده‌پۆشی بكاته‌وه‌.

سێشه‌ممه‌، 9ـی ئه‌یلوولی 2025، عەلی تورکی جەمالی، ئەندامی لیژنەی دەستپاکی له‌ په‌رله‌مانی عێراق به‌ڵگه‌كانی له‌ باره‌ی گه‌نده‌ڵییه‌كانی كۆمپانیای نه‌وتی ناوه‌ڕاست ئاشكرا كرد و له‌ نامه‌یه‌كیشدا كه‌ ئاراسته‌ی محه‌ممه‌د شیاع سوودانی، سه‌رۆك وه‌زیرانی عێراقی كردبوو‌، ورده‌كاریی گه‌نده‌ڵییه‌كانی كۆمپانیای نه‌وتی ناوه‌ڕاستی به‌ فایل بۆ ڕه‌وانه‌ كردبوو به‌تایبه‌تی ئه‌وه‌ی په‌یوه‌ندی به‌ دارایی و له‌ده‌ستدانی یه‌ده‌گی نه‌وت له‌ كێڵگه‌كانی و گه‌نده‌ڵییه‌كانی كارگێڕی و گه‌نده‌ڵییه‌كانی دیكه‌ی په‌یوه‌ست به‌ بواره‌ ته‌كنیكییه‌كانیانه‌وه‌ هه‌بوو.

عەلی تورکی جەمالی له‌ نامه‌كه‌یدا كه‌ ئاراسته‌ی سوودانی كردبوو، ئاماژه‌ی به‌وه‌ كردبوو، به‌ڵگه‌كانیان پشتڕاستی ده‌كه‌نه‌وه‌ کە بەڕێوەبەری گشتی کۆمپانیای نەوتی ناوەڕاست بە هاوکاریی بەڕێوەبەرانی دیكه‌ی كۆمپانیاكه‌، زانیاریی ناڕاست و چەواشەکارانەی پێشکەش بە حکوومەت کردووە به‌تایبه‌تی ئه‌وه‌ی په‌یوه‌ندیی به‌ غازی به‌رهه‌مهێنراوه‌وه‌ هه‌یه‌ كه‌ له‌م باره‌وه‌، فێڵی له‌ حكوومه‌ت كردووه‌ و سه‌باره‌ت به‌ وزه‌ی كاره‌بای به‌رهه‌مهاتوو له‌ غاز، زۆر له‌ قه‌باره‌ی خۆی گه‌وره‌تر كراوه‌ له‌ كاتێكدا ئه‌و كاره‌بایه‌ی به‌ڕێوه‌به‌ری كۆمپانیاكه‌ بانگه‌شه‌ی بۆ ده‌كات، ته‌نیا ده‌توانێت بای خوله‌كێك و 24 چركه‌ به‌شداری له‌ تۆڕی كاره‌بای نیشتمانی بكات.

سه‌ره‌ڕای ئه‌و به‌ڵگانه‌ی له‌ لایه‌ن عەلی تورکی جەمالی ئاشكرا كرابوون و ئاراسته‌ی سوودانی كردبوون، به‌ڵام ئه‌مڕۆ پێنجشه‌ممه‌، 9ـی تشرینی یه‌كه‌می 2025، سوودانی سه‌ردانی كۆمپانیاكه‌ی كردووه‌ و له‌گه‌ڵ به‌رپرسانی كۆمپانیاكه‌ كۆبووه‌ته‌وه‌ و ستایشی به‌رهه‌مهێنانی غازی سروشتی كردووه‌ له‌ كۆمپانیاكه‌ و به‌ به‌رهه‌مهێنانێكی نموونه‌یی ناوی بردووه‌.

كۆمپانیای نه‌وتی ناوه‌ڕاست یه‌كێكه‌ له‌ كۆمپانیا سه‌ره‌كییه‌كانی وه‌زاره‌تی نه‌وتی عێراق، به‌ پێی ڕاپۆرته‌كان و زانیارییه‌كان گه‌نده‌ڵیی له‌و كۆمپانیایه‌دا ئاشكرا بووه‌، به‌ شێوه‌یه‌ك له‌لایه‌ن كه‌سانی ده‌ستڕۆیشتووه‌وه‌ یاریی به‌ بڕیاره‌كانی ده‌كرێت.

ئه‌ندامانی لیژنه‌ی نه‌وت و وزه‌ی په‌رله‌مانی عێراق له‌م باره‌وه له‌ سه‌ره‌تای ئه‌م ساڵه‌وه‌‌ ئاشكرایان كرد‌، ئه‌مجه‌د ئه‌بو ده‌لال كه‌سێكی نزیكی به‌ڕێوه‌به‌ری گشتیی كۆمپانیای نه‌وتی ناوه‌ڕاسته‌ و په‌یوه‌ندییه‌كی پته‌و و قووڵی ئابووری و بازرگانی له‌ نێوانیاندا هه‌یه‌.

ئه‌ندامانی لیژنه‌ی نه‌وت و وزه‌ی په‌رله‌مانی عێراق ئاماژه‌یان به‌وه‌ كردبوو‌، هه‌ر یه‌ك له‌ ئه‌مجه‌د ئه‌بو ده‌لال و مه‌حموود جبووری سه‌رپه‌رشتی ئابووری ئه‌و لایه‌نه‌ سیاسییه‌ جێبه‌جێكاره‌ی كۆمپانیاكه‌ ده‌كه‌ن و به‌بێ گه‌ڕانه‌وه‌ بۆ ئه‌و دوو كه‌سه‌ و پێدانی به‌رتیل كه‌ رێژه‌كه‌ی له‌ هه‌ر گرێبه‌ستێكدا ده‌گاته‌ 20%، هیچ مامه‌ڵه‌یه‌ك واژۆی له‌سه‌ر ناكرێت.

ئه‌ندامانی ئه‌و لیژنه‌یه‌ی په‌رله‌مانی عێراق كێشه‌یه‌كیان له‌و كۆمپانیایه‌ دۆزیته‌وه‌ كه‌ تایبه‌ته‌ به‌ بواری پێشخستنی كێڵگه‌ی غازی عه‌كاز و كێڵگه‌كانی مه‌نسووره‌.

ڕوونیشیان كردبووه‌وه‌، كۆمپانیای نه‌وتی ناوه‌ڕاست هه‌لی وه‌به‌رهێنانی به‌ كۆمپانیایه‌كی (وه‌همی) ئۆكرانی داوه‌ كه‌ دوای ساڵێك گوایه‌ له‌ ده‌ستبه‌كاربوونی ئه‌و كۆمپانیایه‌ ده‌ركه‌وتووه‌، ڕێژه‌ی كۆمپانیایه‌كه‌ له‌ به‌جێهێنانی ئه‌ركه‌كانی 0% بووه‌.

له‌ چه‌ند مانگی ڕابردوودا ڕاپۆرت و زانیارییه‌كان ئاماژه‌یان به‌وه‌ كردبوو‌، گه‌نده‌ڵی له‌ كۆمپانیای نه‌وتی ناوه‌ڕاستدا هه‌یه‌، به‌ شێوه‌یه‌ك به‌ڕێوه‌به‌رێكی ئابووریی كه‌ سه‌ر به‌ لایه‌نێكی سیاسی عێراقییه‌ ده‌ستی به‌سه‌ر زۆربه‌ی گرێبه‌سته‌كانی ئه‌و كۆمپانیایه‌دا گرتووه‌ و ڕێژه‌ی 20%ـی هه‌ر گرێبه‌ستێكی بۆ خۆی مسۆگه‌ر كردووه‌.

به‌ پێی زانیارییه‌كانی سه‌رچاوه‌یه‌ك كه‌ بۆ مێدیاكانی عێراق قسه‌ی كردبوو، به‌ڕێوه‌به‌ره‌ ئابوورییه‌كه‌ هه‌ژموون و ده‌سه‌ڵاتی خۆی بۆ ده‌ستبه‌سه‌ركردانی گرێبه‌سته‌كانی كۆمپانیای ناوبراو به‌كار هێناوه‌.

ڕوونیشی كردبووه‌وه‌‌، گرێبه‌سته‌كان پرۆژه‌كانی پێشخستنی كێڵگه‌ نه‌وتییه‌كان، دۆزینه‌وه‌، به‌رهه‌مهێنان و خزمه‌تگوزارییه‌ لۆجیستییه‌كان په‌یوه‌ند به‌ كه‌رتی نه‌وتی له‌ خۆ گرتووه‌.

له‌م باره‌وه‌، یاسر حوسێنی، جێگری سه‌رۆكی لیژنه‌ی ئابووریی له‌ په‌رله‌مانی عێراق گوتبووی، گه‌لی عێراق له‌ بوونی گه‌نده‌ڵی ئابووریی له‌ جومگه‌كانی وه‌زاره‌تی نه‌وتی دوودڵ نین و به‌ هه‌واڵێكی له‌م شێوه‌یه‌ تووشی سه‌رسوڕمان نابن، ته‌نانه‌ت گه‌نده‌ڵی له‌ هه‌موو كات له‌ عێراق زیاتره‌.

جێگری سه‌رۆكی لیژنه‌ی ئابووری له‌ په‌رله‌مانی عێراق جه‌ختیشی كردبووه‌وه‌‌، كه‌سانێك له‌ناو وه‌زاره‌تی نه‌وت به‌ پشتیوانیی كه‌سانی ده‌ستڕۆیشتوو گرێبه‌ستی گوماناوی ده‌كه‌ن ئەمەش زیانێکی زۆری به‌ بودجەی گشتیی گه‌یاندووه‌.


هەڵبژاردەی عێراق بۆ رووبەڕووبوونەوەی هەڵبژاردەی ئیندۆنێسیا لە پاشکۆی ئاسیا بۆ گەیشتن بە مۆندیالی 2026 ئامادەیە، کە بڕیارە ئەم مۆندیالە لە ساڵی داهاتوو لە ئەمریکا و کەنەدا و مەکسیک بەڕێوەبچێت.

عێراق ئامانجیەتی یەکەمین سێ خاڵ لە کۆمەڵەی دووەمی پاڵاوتنەکە بباتەوە بۆ ئەوەی هەنگاوێکی گەورە بەرەو گەیشتن بە مۆندیال بهاوێژێت، لەبەرامبەردا ئیندۆنێسیا هیوادارە ئەم یارییە بباتەوە بۆ ئەوەی هیوای گەیشتنی بە مۆندیال بۆ بگەڕێتەوە، دوای ئەوەی لە یاریی رابردووی بە ئەنجامی 2-3 بەرامبەر سعوودیە دۆڕا.

یارییەکەی عێراق و ئیندۆنێسیا سبەی شەممە لە کاتژمێر 10:30ی شەو لە یاریگەی ئینما لە شاری پاشا عەبدوڵڵای وەرزشی لە جددە بەڕێوەدەچێت.

لەم قۆناغە خاوەنی پلەی یەکەمی کۆمەڵەکە راستەوخۆ دەگاتە مۆندیالی داهاتوو کە پێکهاتووە لە هەڵبژاردەکانی سعوودیە و عێراق و ئیندۆنێسیا، لە هەمان کاتدا خاوەنی پلەی دووەم دوو یاریی چوون و گەڕانەوە لەگەڵ دووەمی کۆمەڵەی دووەم دەکات بۆ گەیشتن بە قۆناغی پاشکۆی جیهانی.

سەرۆک وەزیرانی هەرێمی کوردستان، پێشوازی لە ئاگربەستی غەززە دەکات و بە هەنگاوێکی گرنگ ناودەبات.

ئەمڕۆ پێنجشەممە، 9ـی تشرینی یەکەمی 2025، مەسرور بارزانی، سەرۆکی حکوومەتی هەرێمی کوردستان، لە تۆڕی کۆمەڵایەتی ئێکس، ڕایگەیاند: پێشوازی لە ئاگربەستی غەززە دەکەین، هەنگاوێکی گرنگە بۆ هێورکردنەوەی گرژییەکانی ناوچەکە.

هەروەها، سەرۆک وەزیرانی هەرێمی کوردستان، ئاماژەی بەوە کردووە، هیواخوازین ئەم ڕێککەوتنە ڕێگەخۆشکەر بێت بۆ سەقامگیرییەکی درێژخایەن لە ڕۆژهەڵاتی ناوەڕاست.

پێشتر، دۆناڵد ترەمپ، سەرۆکی ئەمەریکا، لە پۆستێکدا لە پلاتفۆرمی "تروس سۆشیاڵ" نووسیبووی: "زۆر بە شانازییەوە ڕایدەگەیەنم، ئیسرائیل و حەماس هەردووکیان لەسەر قۆناغی یەکەمی پلانی ئاشتیمان ڕازی بوون."

ئاماژەی بەوەشکرد، "ئەمە مانای ئەوەیە کە هەموو بارمتەکان بە زووترین کات ئازاد دەکرێن."

ترەمپ ڕوونیشیکردەوە، وەک هەنگاوی یەکەم، "ئیسرائیل هێزەکانی دەکشێنێتەوە بۆ هێڵێکی دیاریکراو." گوتیشی: "ئەمە ڕۆژێکی گەورەیە بۆ جیهانی عەرەبی و موسڵمان، بۆ ئیسرائیل و بۆ ئەمەریکا. سوپاسی ناوبژیوانانی قەتەر و میسر و تورکیا دەکەین."

سەرۆکایەتی هەرێمی کوردستان سوپاسی سەرۆک کۆماری تورکیا دەکات بۆ هەڵگرتنی گەمارۆی سەر فڕۆکەخانەی سلێمانی.

پێنجشەممە 9ـی تشرینی یەکەمی 2025، سەرۆکایەتی هەرێمی کوردستان لە بەیاننامەیەکدا ڕایدەگەیەنێت: سه‌رۆكايه‌تيى هه‌رێمى كوردستان سوپاسى سه‌رۆكى توركيا ده‌كات و دەڵێت:  سوپاس و پێزانينمان بۆ ڕەجەب ته‌ييب ئه‌ردۆغان سه‌رۆكى كۆمارى توركيا دووپات ده‌كه‌ينه‌وه‌ كه‌ ئه‌مڕۆ له‌ كۆبوونه‌وه‌كه‌يدا له‌گه‌ڵ نێچيرڤان بارزانى، سه‌رۆكى هه‌رێمى كوردستان، فه‌رمانى دا گه‌شته‌ ئاسمانييه‌كانى هێڵى فڕۆكه‌وانيى توركيا بۆ سلێمانى ده‌ست پێبكه‌نه‌وه‌.

سەرۆکایەتی هەرێمی کوردستان لە بەیاننامەکەدا دەڵێت: ئه‌م بڕياره‌ له‌ چوارچێوه‌ى په‌يوه‌ندييه‌ پته‌وه‌كانى هه‌رێمى كوردستان و كۆمارى توركيادا دێت كه‌ دڵنياين يارمه‌تيده‌ر و هاوكار ده‌بێت بۆ بره‌ودانى زياتر به‌ هاريكاريى هاوبه‌ش و له‌ به‌رژە‌وه‌نديى هه‌ردوولا و به‌تايبه‌تى له‌ به‌رژە‌وه‌نديى هاووڵاتيانماندا له‌ سنوورى سلێمانى ده‌بێت. 
عەبدولرەحمان سدیق  ڕاوێژکاری بواری ژینگە لە ئەنجومەنی وەزیرانی هەرێمی کوردستان بە کوردستان 24ـی ڕایگەیاند،حکوومەتی هەرێمی کورستان، لەسەرەتای کابینەی نۆیەمەوە بایەخی زۆری بەژینگە داوە، ئێستا حکوومەتی هەرێمی کوردستان و کۆمپانیای جایکای ژاپۆنی چەندین پڕۆژە ی گرنگی ژینگەیی جێبەجێ دەکەن، لەوانە پڕۆژەی ڕیسایکلینی ئاوەڕۆی هەولێر بۆ ئاودانی پشتێنەی سەوزایی هەولێر.

عەبدولرەحمان سدیق   دەڵێت: لە سەرەتای کابینەی نۆیەمەوە، مەسرور بارزانی سەرۆکی حکوومەتی هەرێمی کوردستان بایەخێکی یەکجار زۆری بە ژینگە داوە، تەنانەت لە بەرنامەی حکوومەتدا کە لەبەردەم پەرلەماندا باسکرا و خرایە ڕوو، لە ماددەی دەیەم، سەرۆکی حکوومەت لەبارەی ژینگەوە بەو دەستەواژەیە دەستی پێکرد"ژینگە گەورەترین سەرمایەی هەرێمی کوردستانە"، بەم دەستەواژەیە هەموو هەوڵەکانی ڕابردوو ، لەلادانی موەلیدەکان هەنگاوێکی زۆر باشبوو، کارەبای 24 کاتژمێری هەنگاوێکی زۆر ئەرێنی بوو، پرۆژەی فریاکەوتنی خێرای ئاوی هەولێر پرۆژەیەکی زۆر باشبوو، کە لەپارێزگا و شارەکانی دیکەش دەکرێن،  کاری زۆر باشن.

ڕاوێژکاری بواری ژینگە لە ئەنجومەنی وەزیرانی هەرێمی کوردستانڕایدەگەیەنێت: ئیستا هەوڵێکی زۆر هەیە لە داهاتوودا، حکوومەتی هەرێمی کوردستان دوو بۆ سێ پرۆژەی ستراتیژی گەورە لەپاڵ ئەم پرۆژانەدا بکات کە کردوونی، ئەوانیش، ئەو 7 ملیۆن دارەی لە پشتێنەی سەوزایی هەولێر دەچێندرێن، پێویستیان بەئاودان هەیە، ئاوەکەش لە ئاوەڕۆی هەولێر دابین دەکرێت.

لەبارەی پرۆژەی ڕیسایکلینی ئاوی هەولێریش، عەبدولڕەحمان سدیو گوتی: 10 ساڵ لەمەوبەر، ڕێکخراوی جایکای ژاپۆنی لەگەڵ وەزارەتی شارەوانی و گەشتوگوزار لە کاردا بوون بۆ ئەوەی پرۆژەیەک بۆ پاڵاوتنی ئاوی ئاوەڕۆی هەولێر بکەن، بەڵام بەهۆی شەڕی داعش ڕێکخراوەکە لە عێراق کشایەوە، دواتر لە ساڵی 2021 گەڕانەوە کوردستان، ئێستا هەوڵەکان بەردەوامە بۆ ئەوەی تەواوی ئاوەڕۆی هەولێر کۆبکرێتەوە و ڕیسایکلین بکرێتەوە، ئەو 10 پۆندەی کە بۆ ئاودانی پشتێنەی سەوزایی دروست دەکرێت، لەوێوە سوودی لێ وەردەگیرێت.

بە مەبەستی بەرزکردنەوەی بەرهەمی سامانی ماسی کە یەکێک لە پلانەکانی حکوومەتی هەرێمی کوردستانە، زیاتر لە 200 هەزار پەنجە ماسی خرانە نێو بەنداوی خنس  کە دوو هێندەی ڕێژەی پارساڵە.

بەنداوی خنس کە لە ڕووباری گۆملی سەرچاوە دەگرێت، بەنداوێکی ستراتیژییە نەک تەنیا بۆ کۆکردنەوەی ئاو بەڵکوو بۆ کشتوکاڵ و گەشتوگوزاریش، وەزارەتی کشتوکاڵ بە هەماهەنگی لەگەڵ بەڕێوەبەرایەتی بەنداوەکانی دهۆک ئەم پڕۆژەیان جێبەجێ کردووە.

ماجد سه‌ید ساڵح، پارێزگاری دهۆک بە وەکالەت، بە کوردستان24ی ڕاگەیاند، "حکوومەتی هەرێمی کوردستان گرنگییەکی زۆر بە بەرهەمی ناوخۆ دەدات بە هەموو جۆرەکانی و سامانی ماسیش کە سامانێکی گرنگە جێگەی بایەخی حکوومەتە."

فه‌رهاد محه‌ممه‌، بەڕێوەبەری بەنداوەکانی دهۆک گوتی: "یەک لە پلان و دیدگاکانی مەسرور بارزانی، سەرۆکی حکوومەتی هەرێمی کوردستان بۆ دروستکردنی بەنداو ئەوەیە کە تەنیا شوێنێک نەبێت بۆ کۆکردنەوەی ئاو، بەڵکوو بۆ سێکتەری جیاجیای ژیان ئەم ئاوە بەکاربهێندرێت کە یەکێک لە گرنگترین ئەو سێکتەرانە بەرهەمی ماسییە. ئێمە بەرنامەی تۆکمەمان دانابوو، پارساڵ 50 هەزار پەنجە ماسیمان خستە نێو بەنداوی خنس، ئەمساڵ ژمارەکەمان بەرزکردەوە بۆ 200 هەزار پەنجە ماسی."

ڕێژەی سامانی ماسی بە بەراود بە ساڵی ڕابردوو بەرزبووەتەوە، لە نزیکەی سێ هەزار و 800 تۆنەوە بووەتە چوار هەزار تۆن و ساڵ بە ساڵ لە ستانداردەکانی نیشتەجێبوون نزیک دەبێتەوە.

 هەر دانیشتووێکی دهۆک پێویستی بە سێ کیلۆ ماسی هەیە، ئێستا زیاتر لە دوو کیلۆ بۆ هەر دانیشتووێک دابینکراوە و کار لەسەر ئەوە دەکرێت بەرهەمی ماسی دهۆک بگات بە پێنج هەزار تۆن.

 ئەم ڕێکەوتنە هەنگاوێکی گرنگە بۆ هەرێمی کوردستان، چونکە دابینکردنی چوارچێوەیەکی یاسایی و دەستوورییە بۆ هەناردەکردنەوەی نەوتی هەرێم، ئیدی کوردستان بۆ هەناردەکردنەوەی نەوت هیچ گرفتێکی یاسایی نەما 

 بەپێی ڕێککەوتنەکە، لە بەرانبەر ڕادەستکردنی 240 هەزار بەرمیل نەوتی رۆژانە، حکوومەتی ناوەند پشکی هەرێم لە بودجەدا دابین دەکات؛  ئەم ڕێککەوتنە سەقامگیرییەکی دارایی زیاتر بۆ هەرێمی کوردستان دەستەبەر دەکات و بازاڕو پرۆژە خزمەتگوزارییەکان زیاتر دەبوژێنێتەوە.

هەروەها بەهۆی دابینکردنی داهاتێکی بەردەوام و گەرەنتیکراو لەلایەن بەغداوە، مەترسییە داراییەکان کەمتر دەبنەوە.

 ڕێککەوتنەکە زامنی پاراستنی دەسەڵاتی هەرێمی لە پرۆسەی نەوت و غازدا کردووە هەرچەندە نەوتەکە ڕادەستی سۆمۆ دەکرێت، بەڵام ئەمە بە واتای لەدەستدانی دەسەڵاتی هەرێم نایەت بەسەر کەرتی نەوت و غازیدا. بەپێی ڕێککەوتنەکە، وەزارەتی سامانە سروشتییەکان ڕۆڵی سەرەکی خۆی دەپارێزێت لە بەڕێوەبردنی کێڵگە نەوتییەکان. 

وەبەرهێنانی زیاترلە کەرتی نەوتی کوردستاندا، کاتێک ژینگەیەکی یاسایی و کارگێڕی سەقامگیر هەبێت، کۆمپانیا نەوتییە نێودەوڵەتییەکان زیاتر هاندەدرێن بۆ وەبەرهێنان لە کەرتی نەوتی هەرێم، چونکە مەترسییەکان کەمتر دەبنەوە، ئەمەش وادەکات کوردستان بەرەو بوژاندنەوەی زیاتر بڕوات، نەوت ببێتە فاکتەرێکی خۆشگوزەرانی هاووڵاتیانی.

یەکێک لە گەورەترین سوودەکانی ئەم ڕێککەوتنە ئەوەیە کە کۆتایی بە ناکۆکی و کێشەی یاسایی نێوان هەرێم و فیدراڵ دەهێنێت لەسەر کەرتی نەوت.

 ڕێککەوتنەکە یارمەتیدەرە بۆ کەمکردنەوەی فشاری دەرەکی لەسەر هەرێم، بە تایبەتی لەلایەن وڵاتانی دراوسێ و کۆمپانیا نێودەوڵەتییەکانەوە.

مەسرور بارزانی: ئەندازیاری تێپەڕاندنی قەیران یان کۆتری ئاشتی نێوان هەولێر و بەغدا؟

بۆ چەندین ساڵ، مەسرور بارزانی کەسایەتییەکی باڵاو کاریگەر بووە لە سیاسەتی کوردستاندا، ئەو سەرۆکایەتی حکوومەتی لەکاتێکدا گرتە دەست کوردستان لەوپەڕی لاوازی و قەیراندابوو، دژەکانی پارتی و مەسرور بارزانی مشتومڕ و گرەویان لەسەر کەوتنی حکوومەتەکەی دەکرد و لاوازی ئابووریی هەرێمی کوردستان و کۆبوونەوەی قەرزێکی گەورە لەسەر حکوومەت و دابەزینی نرخی نەوت و تۆمەتبارکردنی سەرۆکی حکوومەت بە بەفیڕۆدانی سامانی گشتی و خراپ بەڕێوەبردنی وڵاتیان بە گرەوی ڕووخانی حکوومەت دادەنا، بەڵام ئەوە مەسرور بارزانی بوو هەموو ئەوانەی چارەسەر کرد، گرەوەکەی نەک لەوان، لە خودی عێراقیش بردەوە.

ئەم سەرکەوتنە چنینەوەی بەری ئەو هەوڵە سیاسی و دبلۆماسیانەبوو کە مەسرور بارزانی دەستی پێکردبوو بۆ دۆزینەوەی ڕێگە چارەیەکی گونجاو . ئەو چەندین گەڕی گفتوگۆی گەرموگوڕی لەگەڵ بەغدا ئەنجامدا چووە ئەمەریکا و وڵاتانی ئیمارات و قەتەر کاری زۆری کرد بۆ دروستکردنی پردێکی متمانە و دۆزینەوەی ڕێگەیەک کە رێز لە ماف و دەسکەوتەکانی حکوومەتی هەرێمی کوردستان بگیرێت.

مەسرور بارزانی دەبێت ستایش بکرێت، چونگە ئەوە تەنیا توانا و لێهاتووی ئەوە کە لە کەشێکی سیاسی ئاڵۆزی ئاوادا پارستنی دەسکەوتەکانی کوردستان و قوت و مووچەی کوردستان مسۆگەر دەکات.

ئیدی ڕەنگە ئەو لێدوانە لە جێگەی خۆی بێت  "کوردستانێکی بەهێزتر" لەسایەی مەسرور بارزانیدا مسۆگەرە.

ئومێدێک بۆ مووچە و خۆشگوزەرانی

ڕێککەوتنە نوێیەکەی هەردوو حکوومەت  بە چارەسەرێکی گونجاو دادەنرێت بۆ بەردەوامی پێدانی مووچەی مووچە خۆرانی کوردستان. بە دەستپێکردنەوەی هەناردەکردنی نەوت، چاوەڕوان دەکرێت سەرچاوەیەکی داهاتی جێگیرتر و پێشبینیکراوتر بۆ خەزێنەی هەرێمی کوردستان بگەڕێتەوە. ئەمەش ئەوەیە کە سەدان هەزار فەرمانبەری کەرتی گشتیی چاوەڕێی دەکەن.

لەوە گرنگتر ئەوەیە کە ئەم ڕێککەوتنە دەبێتە بناغەی سەردەمێکی نوێی خۆشگوزەرانی ئابووری. حکوومەتی هەرێمی کوردستان بە چارەسەرکردنی کێشەی دۆسیەی نەوت، ئێستا باشتر دەتوانێت سەرنج بخاتە سەر ڕاکێشانی وەبەرهێنانی بیانی، بۆ  پەرەپێدانی کەرتەکانی تری ئابووری وەک کشتوکاڵ و گەشتیاری، و دروستکردنی سیستەمێکی بەڕێوەبردنی دارایی گشتی ڕوونتر و کاراتر.

هاوبەشی، سازان و هاوسەنگی، ئەم سێ بنەمایە تەنیا دروشمی ڕازاندنەوە نین، بەڵکو بنەمان بۆ بنیادنانی دەوڵەت لەسەر بنچینەی دادپەروەری و سەقامگیری. سەرۆک مەسعود بارزانی ئەم بەهایانەی لە وتار و بڕیارەکانیدا چەسپاندووە، کە ڕێڕەوی پەیوەندیی نێوان کوردستان و بەغدایان لەدوای ڕووخانی ڕژێمی بەعس لە ساڵی 2003ەوە کێشاوە.

 

هاوبەشیی ڕاستەقینە: بنچینەی پەیوەندیی کورد لەگەڵ عێراقدا

لە کۆنفرانسێکی ساڵی 2013دا، سەرۆک بارزانی بژاردەیەکی ڕوونی خستە بەردەم بەغدا: یان هاوبەشییەکی ڕاستەقینە، یان هەرلایەک ڕێگای خۆی دەگرێتەبەر، و ڕوونیکردەوە کە پاشکۆیەتی بە تەواوی ڕەت دەکرێتەوە “یان دەبینە هاوبەشی ڕاستەقینە، یان هەریەکەمان ئەو ڕێگایە هەڵدەبژێرین کە بە گونجاوی دەزانین".هەروەها لە سەردانێکی فەرمیدا بۆ بەغدا لە تەمموزی 2024 جەختی کردەوە: ئەو پەیوەندییەی چاوەڕوان دەکرێت، لەسەر بنەمای ڕێزی دوولایەنە و پێویستیی بوونی هاوبەشییەکی بنیادنەرانە دادەمەزرێت، چونکە بەرژەوەندییە هاوبەشەکان تەنها لە ڕێگەی هاریکاریی ڕاستەقینەوە بەدیدێن، نەک کێبڕکێی بەردەوام "سەردانەکەی سەرۆک بارزانی بۆ بەغدا... جەخت لە پەرۆشیی هەرێم دەکاتەوە بۆ دۆزینەوەی ڕێگای نوێ بۆ گفتوگۆ ئەمەش بەدی نایەت مەگەر بە بەلاوەدانانی ناکۆکییەکانی ڕابردوو".

 

سازان: ڕێبازێک بۆ گفتوگۆ و حوکمڕانیی بەکۆمەڵ

لە نیسانی 2025، بارزانی لە پێشانگای نێودەوڵەتیی هەولێر بۆ کتێب ڕایگەیاند: "تاکە چارەسەر بۆ دۆخی عێراق گەڕانەوەیە بۆ بنەماکانی (هاوبەشی و هاوسەنگی و سازان) و پابەندبوون بە دەستوورەوە."ئاماژەی بەوەشکرد کە دەستووری عێراق، کە %85ـی گەل دەنگی پێداوە، بە تەواوی جێبەجێ نەکراوە و دەکرا عێراق لە چەندین کێشە بەدوور بگرێت ئەگەر هەمووان پێوەی پابەند بوونایە.لە کۆنفرانسی یەکگرتنی یەکێتیی قوتابیان و لاوان (ئایاری 2025)، دووپاتی کردەوە: "هاوبەشی بێ هاوسەنگی نابێت" و ڕەتی کردەوە لەپێناو مووچەدا دەستبەرداری کەرامەت بن، جەختیشی کردەوە کە سازان شتێکی ژیانییە بۆ بەڕێوەبردنی دەوڵەت بە شەفافیەت و دادپەروەری.

 هاوسەنگی: مسۆگەرکردنی مافی پێکهاتەکان و دابەشکردنی دادپەروەرانەی دەسەڵات و سامان

دووبارەکردنەوەی بنەمای هاوسەنگی لەلایەن بارزانییەوە بە ڕوونی دەردەکەوێت کاتێک باس لە مافەکانی کوردستان لە بودجە و دۆسیەی نەوتدا دەکات. بەڕێزیان ڕەخنەی لە هەوڵی سەپاندنی بڕیار لەلایەن حکومەتی ناوەندییەوە گرت بەبێ بەشداریکردنی هەرێم، و جەختی کردەوە کە "ئەگەر عێراق سەقامگیریی دەوێت، دەبێت بە سازان بەڕێوەببرێت، ئەمەش کلیلی چارەسەری کێشەکانی نێوان هەولێر و بەغدایە".لە کاتی گفتوگۆکانی کۆمپانیای BP لەگەڵ بەغدا بۆ پەرەپێدانی کێڵگە نەوتییەکانی کەرکوک، بارزانی پێداگریی لەسەر پێویستیی بەشداریکردنی حکومەتی کوردستان کرد بۆ مسۆگەرکردنی ئەوەی کە هیچ لادانێکی دەستووری ڕوونەدات و هاوسەنگیی نێوان هەردوو لا بپارێزرێت.

 

کرداری بەرجەستە بۆ بەهێزکردنی سێ بنەماکە

ڕێکخستنی پەیوەندییە ئەمنییەکان: لە ئایاری 2021، بارزانی لەگەڵ بەرپرسانی عێراقی کۆبووەوە بۆ ئەنجامدانی هەماهەنگیی ئەمنیی هاوبەش دژی ڕێکخراوی داعش لە ناوچە کێشە لەسەرەکان، و جەختی کردەوە کە هاریکاری گرنگە و بنەماکەی سازانە کۆبوونەوەی هاریکاریی بنیادنەرانە لەنێوان پێشمەرگە و هێزە فیدراڵییەکانی عێراق.

گرێبەستە گەورەکانی وزە: لە ئایاری 2025، بەڕێز سەرۆکی حکومەتی هەرێم مەسرور بارزانی، لەڕوانگەی تێگەیشتن لەروئیای سەرۆک بارزانی و بەپاڵپشتی جەنابیان سەرپەرشتیی واژۆکردنی دوو ڕێککەوتنی گرنگی لەگەڵ کۆمپانیا ئەمریکییەکان کرد بە بەهای 110 ملیار دۆلار بۆ پەرەپێدانی کێڵگەکانی غاز و نەوت لە کوردستان و عێراق، کە ئاماژەیەکی ڕاستەقینەیە بۆ هاوبەشییەکی ستراتیژی کە پشتگیری لە گەشەپێدانی هاوبەش و هاوسەنگی لە بەکارهێنانی نیشتمانیی سامانەکان دەکات.

 

پوختەی ڕوانگە – ڕوانگەی نیشتمانی لەسەر زاری بارزانییەوە

لەکۆی هەڵوێستەکانییەوە، ڕوون دەبێتەوە کە بارزانی سەیری ئەم بنەمایانە تەنیا وەک دروشم ناکات، بەڵکو وەک جەوهەری ئەو عەقڵە سیاسییە دەیانبینێت کە پەیوەندیی هێزەکان لەناو دەوڵەتدا ڕێکدەخات:

-هاوبەشی پێویستی بە بەشداریی کردەیی هەیە لە بڕیارداندا.

-سازان پێویستی بە گەڕانەوە هەیە بۆ گفتوگۆ و دەستوور.

-هاوسەنگی مافەکان دەپارێزێت و دەسەڵات و سەرچاوەکان بە دادپەروەری دابەش دەکات.

 

هەروەک بارزانی لە زیاتر لە بۆنەیەکدا دەریبڕیوە:"هاوبەشی بێ هاوسەنگی نابێت... گەلی کوردیش سواڵی مووچە ناکات."و ئەوەی کە عێراق تەنها بە پابەندبوون بە دەستوور و بنەماکانی دادپەروەریی نیشتمانی بۆ هاوبەشی و سازان و هاوسەنگی بنیاد دەنرێت.

بەم ڕوانگەیەوە دەتوانین بڵێین کە بارزانی تەماشای ئەم بنەمایانەی نەک وەک سیاسەتی کاتی، بەڵکو وەک چوارچێوەیەکی نەگۆڕ بۆ حوکمڕانی کردووە، و نموونەیەکە کە ئامانج لێی بووژاندنەوەی عێراق و کوردستانە لە ڕێگەی هاریکاری و دەستوور و ڕێزگرتن لە فرەییەوە.

 
هاوبەشی، هاوسەنگی و سازان

قوڵایی ستراتیژی پارتی بۆ مامەڵەکردن لە گەڵ سەرجەم لەیەنەکان لە کوردستان و عێراق، کۆڵەکەی ئەجێندای لیستی پارتی دیموکراتی کوردستانە بۆ پەرلەمانی عێراق. 

پێمان وایە؛ بونیادنانی نیشتیمان پێویستی بە هزرێکی دروست، ستراتیژێکی گونجاو و واقیعی، جیهانبینییەکی فراوان و هەمەچەشن، کۆکەرەوەی حەماسەتی گەنجان و حیکمەت و ئەزموونی بەتەمەنەکانە.

لیژنەکانی قایمقامییەت و چاودێری بازاڕەکانی هەولێر، هەڵمەتەکانیان چڕکردووەتەوە و ڕۆژانە چاودێری بازاڕ و شوێنە گشتییەکان دەکەن و بەدواداچوون بۆ جێبەجێکردنی ڕێنماییەکانی تەندروستی دەکەن. 

لە سەرەتای ئەمساڵەوە و تا ئێستا نزیکەی 11 هەزار سەردانیان بۆ دووکان و بازاڕەکان ئەنجامداوە و سەدان سەرپێچیکاریان سزاداوە. 

هەروەها لە چوارچێوەی هەڵمەتەکانی چاودێری بازاڕدا، جگە لە لەناوبردنی خۆراک و خواردنی خراپ بوو، هاوکات ڕێگری لە یاریی بە نرخەکان دەکرێت؛ لەم ڤیدیۆ وۆڵەدا، هاوکارمان سۆڤان فەرمان ئاماری هەشت مانگی ڕابردووی هەڵمەتەکانی لیژنەی چاودێری بازاڕ و دەستبەسەرداگرتنی خۆراکدا ڕوون دەکاتەوە.

 پێشانگەی نێودەوڵەتیی کتێب لە سلێمانی کرایەوە و ڕۆژانە لە کاتژمێر 10ـی بەیانی تاوەکوو شەشی ئێوارە کراوە دەبێت و بۆ ماوەی 10 ڕۆژ بەردەوام دەبێت.

ئەمڕۆ هەینی، 3ـی تشرینی یەکەمی 2025، هاوژین جەمال، پەیامنێری کوردستان24، لە سلێمانی ڕایگەیاند: حەوتەمین پێشانگەی نێودەوڵەتیی کتێب لە سلێمانی کرایەوە و بۆ ماوەی 10 رۆژ بەردەوام دەبێت، ڕۆژانە لە کاتژمێر 10ـی بەیانی تاوەکوو شەشی ئێوارە کراوە دەبێت.

هەروەها ئاماژەی بەوە دا، 150 ناوەندی چاپ و بڵاوکردەوەی نێودەوڵەتیی و 70ـی ناوخۆی بەشدارن و هاوشێوەی ساڵانی ڕابردوو ڕۆژانە چەندین چالاکی و پانێڵ دەربارەی گرنگی خوێندنەوە بەڕێوەدەچن، هەروەها داشکاندن بۆ بەشی زۆری کتێبەکان کراوە.

کردنەوەی پێشانگەی نێودەوڵەتیی کتێب لە سلێمانی هاوکاتە لەگەڵ دەستپێکردنی بانگەشەی هەڵبژاردن لە عێراق و هەرێمی کوردستان.

کریستیان هۆمان، باڵیۆزی ئەڵمانیا لە عێراق، لە چاوپێکەوتنێکدا لەگەڵ ماڵپەری کوردستان24 دووپاتی کردەوە کە وڵاتەکەی لە پەیوەندییە بەهێزەکەی لەگەڵ هەرێمی کوردستان و پێشکەشکردنی هاوکاری بۆ پەرەپێدانی ئابووری، گفتوگۆی سیاسی، هاوکاری مرۆیی و پشتگیری سەربازی بەردەوام دەبێت، هیواشی خواست ناکۆکییەکانی هەولێر و بەغدا بەزووترین کات چارە بکرێن و هێزەکانی پێشمەرگە یەکبخرێن و حکوومەتێکی یەکگرتوو پێک بهێنرێت. هاوکات جەختیشی کردووە لە ساڵی 2014ـەوە تاوەکوو ئێستا زیاتر لە سێ ملیار دۆلار هاوکاری پێشکەشی عێراق و هەرێـمی کوردستان کردووە. 

ئەمەش دەقی هەڤپەیڤینەکەیە:

کوردستان24: چۆن هەوڵەکانی مەسرور بارزانی، سەرۆک وەزیرانی هەرێمی کوردستان لە بەرانبەر چارە کردنی ناکۆکییەکانی نێوان بەغدا و هەولێر هەڵدەسەنگێنێ، بە تایبەت سەبارەت بە دەستپێکردنەوەی هەناردەکردنی نەوتی هەرێمی کوردستان و شایستە داراییەکانی هەرێمی کوردستان؟

باڵیۆزی ئەڵمانیا: ناکۆکییەکانی نێوان هەولێر و بەغدا ئاستەنگی لە بەردەم پێشکەوتنی ئابووری و کۆمەڵایەتیدا هەبووە، کە ئەمەش کاریگەریی بەسەر خۆشگوزەرانی هاووڵاتییانی عێراق و هەرێـمی کوردستانی هەبووە. ئاماژەشی دا، تێدەگەم لەوەی دانوستناکانی حکوومەتی هەرێم و فیدراڵ پرۆسەیەکی دوورودرێژ و پرۆسەیەکی پڕە لە ئاڵنگاریی. هیواداریشم بۆ بەرژەوەندیی سەقامگیریی سیاسی و ئابووری و گەشەسەندن، بە زووترین کات ڕێکبکەون."

کوردستان24: هەڵویستی حکوومەتی ئەڵمانیا لە گفتوگۆییەکانی نێوان پارتی دیموکراتی کوردستان و یەکێتیی نیشتیمانی کوردستان چییە، بەتایبەت لە پێکهێنانی کابینەی داهاتووی حکوومەتی هەرێمی کوردستان؟

باڵیۆزی ئەڵمانیا: هەڵبژاردنێکی ئازاد و دادپەروەر گرنگترین پێکهاتەیە بۆ یەکگرتووی و پرۆسەی دیموکراسی. بەشداریکردنی ئەو ڕێژە بەرزەی هاووڵاتییان لە هەڵبژاردنی ڕابردوو، نیشانەی گەرموگوری هاووڵاتییانە لە بەشداریکردنیان لە پرۆسەی سیاسی حکوومەتی داهاتوویان. ئێمەش بە وردی چاودێری گفتوگۆییەکان و هەڵبژاردنی حکوومەتی هەرێـمێ کوردستان کردووە. هاوکات کارا کردنەوەی پەرلەمانی، کە نوێنەرایەتیی خەڵکی هەرێم دەکات بۆ بەهێزکردنی دامەزراوەی سیاسی و دیموکراسی لە هەرێـمی کوردستان زۆر گرنگە.

پێشوازیی لە دانوستانەکانی لە بارەی پێکهێنانی حکوومەتی هەرێمی کوردستان دەکەین، پارتە سیاسییەکان بەرپرسیارییەتیەکی گەورەیان لە پێکهێنانی کابینەی حکوومەت بە سەرکەوتوویی هەیە، بە تایبەت لە سەقامگیری و پێشکەوتنی دیموکراسی لە هەرێمدا، لە دڵەوە هیوا دەخوازم لە زووترین کاتدا، بەر لە هەڵبژاردنی داهاتووی پەرلەمانی عێراق، کابینەیەکی یەکگرتوو لە هەرێـمی کوردستان پێک بهێنرێت.

کوردستان24: دەتوانن وردەکاریی زیاتر لەسەر پەیوەندییە دیپلۆماسییەکانی ئێستای نێوان ئەڵمانیا و هەرێمی کوردستان بخەنەڕوو، ئایا بەرلین پلانی هەیە لە داهاتوودا ئەو پەیوەندییە فراوانتر بکات؟

باڵیۆزی ئەڵمانیا: هەرێـمی کوردستان و ئەڵمانیا پەیوەندییەکی دۆستانە و سوودبەخشیان لە نێواندا هەیە، چی لە ڕێگەی پڕۆژەی هاوبەش بێت یان گفتوگۆ لەسەر پەرەپێدانی پەیوەندییەکەمان بێت، ئێمە لە نزیکەوە و بە گیانی متمانەوە هاوکاری یەکتر دەکەین.  حکوومەتی هەرێـمی کوردستان هاوبەشێکی نزیکی ئێمەیە لە ناوچەکەدا، مەبەستیشمانە پەیوەندییەکان و هاوکارییەکان فراوانتر بکەین. لە سەرەتای مانگی کانوونی یەکەمی 2024ـەوە، بۆریس پیستۆریۆس، وەزیری بەرگری و لە کانوونی دووەمی 2025، تۆبیاس لیندنەر، جێگری وەزیری دەرەوە ئەڵمانیا، سەردانی هەولێریان کرد و لە بارەی بەرژەوەندییە هاوبەشەکان گفتوگۆیان لەگەڵ سەرکردەکانی هەرێمێ کوردستان کرد.

زۆر گەشبینم لەوەی پەیوەندییە بەهێزەکەی هەرێمی کوردستان و ئەڵمانیا لە ساڵانی داهاتوودا زیاتر گەشە بسەنێت.

کوردستان24: ئەڵمانیا هاوکارییەکی باشی هێزەکانی پێشمەرگەی کردووە، ئایا ئەو هاوکارییانە لە داهاتوودا بەردەوام دەبن، ئێستا هیچ بەرنامەیەکی هاوکاری و پێدانی ڕاهێنان لە بەرنامەنتاندا دایە؟

باڵیۆزی ئەڵمانیا : یەکگرتویی هێزەکانی پێشمەرگە ڕۆڵێکی گرنگی دەبێت لە یەکگرتویی هەرێمی کوردستان، ئێمە هاوڕاین لەگەڵ هەڵسەنگاندنی بەرپرسانی حکوومەتی هەرێمی کوردستان دەربارەی ئەوەی کە یەکخستنی هێزی پێشمەرگە هێشتا بەدی نەهاتووە. هاوکات، ئەڵمانیا لەگەڵ هاوبەشانی نێودەوڵەتی بەشداریان کردووە لە پرۆسەی یەکگرتویی هێزەکانی پێشمەرگە لە ڕێگەی دابینکردنی تواناسازی و کۆرسی ڕاهێنانەوە. پشتیوانییەکانمان بەردەوام دەبن، چونکە یەکگرتوویی هێزەکانی پێشمەرگە بۆ سەقامگیری و ئاسایشی ناوچەکە گرنگە.

کوردستان24: پڕۆژە سەرەکییەکانی گەشەپێدانی مرۆیی و هاوکارییەکان چی دەبن کە لەلایەن حکوومەتی ئەڵمانیاوە پاڵپشتی عێراق دەکرێن، بەتایبەتی ئەوانەی لە هەرێمی کوردستان جێبەجێ دەکرێن؟ ئەم دەستپێشخەرییانە چۆن لەگەڵ ئامانجە فراوانەکانی ئەڵمانیا لە ناوچەکەدا دەگونجێن؟

باڵیۆزی ئەڵمانیا: هاوکارییەکانمان لەگەڵ حکوومەتی هەرێمی کوردستان تیشک دەخاتە سەر بوارە سەرەکییەکان کە پێویستن بۆ گەشەپێدان و سەقامگیریی درێژخایەنی هەرێمی کوردستان- لەوانە گەشەی ئابووری، کۆمەڵایەتی، هەمەچەشنکردنی ئابووری، گۆڕانی کەشوهەوا و  پێشخستنی مافەکانی مرۆڤ. توانایەکی بەرچاو بۆ زیاتر پتەوکردنی پەیوەندییە بازرگانییەکانی کورد و ئەڵمانیا هەیە. هاوکات خۆشحاڵین بە بینینی ژمارەیەکی زۆر لە شاندە بازرگانییەکان بۆ گەڕان بەدوای دەرفەت و مامەڵەی بازرگانی کە لە ئەڵمانیاوە سەردانی هەرێمی کوردستان دەکەن و لە عێراقیشەوە گەشت بۆ ئەڵمانیا دەکەن.

باڵیۆزی ئەڵمانیا لە عێراق  باسی لەوەش کرد، لە ساڵی 2014ـەوە ئەڵمانیا زیاتر لە سێ ملیار و 420 ملیۆن دۆلار وەک هاوکاری دوولایەنە و فرەلایەنە بۆ پاڵپشتیکردنی سەقامگیری و ئاوەدانکردنەوە و چاکسازیی درێژخایەن بە عێراق و هەرێمی کوردستان پێشکەش کردووە، هاوکات عێراقێکی ئاوەدان و سەقامگیر و گشتگیر پێویستە بۆ بەرەوپێشبردنی ئاشتی و سەقامگیریی لە سەرانسەری ناوچەکەدا.

